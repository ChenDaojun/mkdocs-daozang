純陽子呂洞賓著

海瓊子白玉蟾注

## 呂祖自序

餘精儒業，應試，路逢正陽仙翁，憫岩，指修大道，遂棄功名。始生疑惑，後蒙指出，余方省悟。再訪聖師，登山涉水，游至終南，稽首訊問根由。

不責前愆，授餘《太上無量度人妙經》，及《丹房秘訣》，反復丁寧告誡，命餘珍藏，密修大道，采煉還丹，以逃生死，入希夷門，游長生境。

余既得聞，喜而敬之，叩頭謝恩，別聖師，雲遊塵境，誓度百人成道，皈奉真風。不料世之迷徒，只知惡死，不肯求生；不悟玄機，殊昧妙理，反生謗毀。

或有執著而懷邪妄者，或服金石草者，種種癡愚，入於迷境，及至老死，猶不知悔，深可惜也。

吾固憐之，無能拔濟，特作《指玄篇》一冊，留於青城石室之中，稽首告天，拂袖而去。

倘後之君子，得遇此書，乃三生有緣。收吾秘訣，務必嚴整衣冠，具香火燈水，於靜夜面朝北斗，致謝高真；日逐虔誠，感格仙聖。自有明師剖決簡奧細微、水火進退、藥物斤兩，明後，下手隱身、鍛煉龍虎大丹，脫胎入口，接命延年。驅魔剪怪，修得三千行滿，倏詔飛升，逍遙物外，與天齊年，與吾無異也。是為序。


## 指玄三燦上篇

> 其一：歎世凡夫不悟空，迷花戀酒送英雄。春宵漏永歡娛促，歲月長時死限攻。弄巧常如貓捕鼠，光陰猶似箭離弓。不知使得精神盡，願把身屍葬土中。

玉蟾曰：純陽仙師慈悲，大開接引。故歎世人險曲迷昧，自喪其身。後覽書者，當見仙翁之言，的無虛也。正好回頭悟道，切莫錯過光陰。非大慈悲，誰肯苦口勸人？

> 其二：昔年我亦赴科場，偶遇仙師古道旁。一陣香風飄羽袖，千條雲帶繞霓裳。開言句句談玄理，勸世聲聲唱洞章。我貴我榮都不羨，重重再教煉黃房。

玉蟾曰：此詩自歎遇鐘離老祖，講道勸化之意也。羽袖雲裳，乃仙家所穿之服；玄理洞章，乃仙家所修之業。黃房者，非世之黃房，乃中央屬土，黃帝所居之位也。

> 其三：玄篇種種說陰陽，二字名為萬法王。一粒粟中藏世界，半升鐺裏煮山江。青龍駕火遊蓮室，白虎興波出洞房。此個功夫真是巧，得來平步上天堂。

玉蟾曰：陰陽二字，極有妙理。若欲見形，龍虎是也。一粒者，乃混沌之初，先天之氣。故能包羅天地，養育群生。半升鐺者，乃是煉藥鼎器，非鐵鼎之鐺也。青龍在東，東方屬木，木能生火，故謂之駕火。非凡之水火也。若求大藥，有足能行，是個活物。蓮室乃丹房之所。白虎在西，西方屬金，金能生水，故曰興波。波非海水，金非凡金，若求金水，有手能拈，亦是活物。近世多執凡水火，鍛煉金石草木，以修諸身者，深可惜也。洞房者，乃出丹之所。噫！觀此書者，當知神仙稱讚大丹。若能得之，升天入地，不可測也。

> 其四：尋天撅地見天光，種得金花果是強。那怕世間諸餓鬼，何愁地下老閻王。正心收住黃龍髓，張口擒吞白虎漿。不是聖師當日訣，誰人做得者文章。

玉蟾曰：老子雲：先天地生。若欲見之，必尋天掘地。尋之得手，何畏鬼神？龍髓虎漿，乃是藥名。純陽得鐘離之傳，能知玄妙，方作大丹詩歌，以留於世。讀者參究，信受玄言。

> 其五：一三五數總皆春，後地先天見老君。花發西川鋪錦繡，月明北海慶風雲。好拋生計於斯覓，莫逞浮華向外營。念念不忘塵境滅，靜中更有別乾坤。

玉蟾曰：一三五，乃陽數；二四八，乃陰數。修仙之士，能知一生二，二生三，三生萬物，便有還丹至寶，不可錯過。後地先天者，得地中一陽之氣，上升於天；天有一陰之氣，下降於地；二氣相交，發生萬物，則為泰卦；二氣不交，則為否卦。真陰真陽，隱於天地之中無影無形，視之不見，聽之不聞；若能擒得，便是花發月明，總一意也。花發於春，月明十五，修丹煉藥，要識其時。不遇真師，紙上難得。若得師指，將家業拋去，趁其時而急修，不可遲延。苟或遲延，藥物過矣，即無用也。煉藥之時，念念不忘，道心如鐵，莫被塵境所牽、色欲所蔽，動中得靜，便是幽微。所謂有動工，有靜工。噫！妙哉，意也！學道本無先與後，新筍生同舊竹高。

> 其六：世間無物可開懷，奉勸世人莫自埋，好趁風雲真際會，須求鸞鳳暗和諧。兩重天地誰能配，四個陰陽我會排。會得此玄玄內事，不愁當道有狼豺。

玉蟾曰：世間榮華富貴，都是漫天之網。眾生被他罩住，故不開懷。只有上聖高真，有大智慧，將浮華掃退，煉就還丹，以超三界永無憂矣。故真仙勸世，莫自沉埋。噫！未遇真師。何人識得天地陰陽？其意玄微，惟有神仙，能窮本，得返還之理，何愁虎狼當道。蛇蟲遍地？自在逍遙，與天間壽。噫！神仙都是凡夫做，只是凡夫不信心。

> 其七：前弦之後後弦前，圓缺中間氣象全。急捉虎龍場上戰，忙將水火鼎中煎。依時便見黃金佛。過後難逢碧玉仙。悟得聖師真口訣，解教屋下有青天。

玉蟾曰：修丹之士，莫問弦前弦後，止看月缺月圓。月圓玉蕊生，月缺金花卸。生時好用工。卸即無用也。龍東虎西，間隔甚遠。學者趁圓缺之時，捉之相戰。水火，蓋龍虎中之元氣。取于金鼎，仔細烹煎。水冷須進火，水滾須抽火。進退之理，方保成也。仙師再說依時二字，反復丁寧，指示後來慕道賢士，能趁月圓之時，正好行工，非尋常也。黃金佛者，乃釋氏之大覺金仙。真身丈六。同大丹理。至於《周易》數，深有幽微。魏伯陽老仙，得丹之後作《參同契》，流傳於世。其言似解《周易》，其實大丹之訣。頑石中藏寶，時人眼未明。卞和若一見，怎肯不相親。過後難逢者，乃月缺之時，有何用也。屋下有天者，非虛浮之事，以世理譬喻。天之在天，屋下豈能藏之？神仙之道，多般顛倒。火裏栽蓮，水中捉虎，死處逢生，故有登天之靈梯。

> 其八：（三韻並用）修仙善士莫癡迷，於此宜當早見機。花發拈花須仔細，月圓賞月莫延遲。得來合口勤烹煉，既濟休工默守持。從此不須心懊惱，管教平步宴瑤池。

玉蟾曰：花發月明，前已漏泄。花不在山，月不在天。要知著（音著）實，家家有之，人人可修。水火不合，卦爻未濟；水火一合，道得既濟。休工默守，然後修煉，以複其初也。日滿工完，皆同眾仙，遊宴瑤池聖境，其實不虛也。噫！洞賓一得真鉛後，棄卻瓢囊碎卻琴；傳與後學牢把念，六根有耳不聞音。

> 其九：要知大藥妙通神，不是凡砂及水銀。世間藥材俱是假，人燒水火總非真。有形有質何須煉？無象無名自可親。一得便超三界外，乘鸞跨鶴謁楓宸。

玉蟾曰：大丹妙藥，至靈至神，非世間金石草木，黑鉛水銀，亦非爐釜水火，俱是有形有質可見之物。蓋靈丹妙藥，乃是生天生地之祖炁，無形無影，難執難見，隱于空洞玄牝之中。唯有神仙參透陰陽造化，旋鬥曆箕，暗合天度，攢簇五行，和合四象，龍吟虎嘯，天地動靜，方得元始祖炁，化為黍米，降見浮空，采而服之，還元接命，以作長生之客，升入無形，故有無窮變化，自在逍遙。後之學者，切莫聽信邪師惑誤性命，必仔細參求，投明棄暗。噫！迷者自迷，各宜窮理，覆雞用卵。

> 其十：天機不泄世難知，漏泄天機寫作詩，同類鑄成驅鬼劍，共床作起上天梯，人須人度超塵世，龍要龍交出污泥。莫怪真情都實說，只緣要度眾群迷。

玉蟾曰：同類者，天以地為類，日以月為類，女以男為類，陽以陰為類。契雲：勾陳騰蛇。青龍白虎相呼相喚，相扶相舞，顛倒修之，離取坎補。純陽此詩，真實洩露天機。蟾複解此，惟願後來萬萬人，學同長生之域，各當及早修持，莫待今生錯過。

> 十一：返本還源已到乾，能升能降作飛仙。一陽發是興工日，九轉周為得道年。煉藥但尋朱裏汞，安爐先立地中天。此中就是還丹理，不是真人莫浪傳。

玉蟾曰：返本還源，須要天地相合，龍虎相交，方得木火下降，金水上升。要識一陽生時，安爐立鼎，掘地尋天，采丹接命。知之者，切莫亂傳。若非道心堅固者，雖金玉叢中，視若浮雲；任是父子骨肉，道心不堅，敢輕亡傳，天必殃報，九祖沉淪。還丹秘寶《度人經》雲：四萬動一傳。故純陽告戒。

> 十二：天生一物變三才，交感陰陽結聖胎。龍虎順行陰鬼出，龜蛇逆往火神來。嬰兒日食黃婆髓，姹女時餐白玉杯。功滿自然居物外，人間寒暑任輪回。

玉蟾曰：一物，是真鉛也。蓋真鉛生於天地之先，號為元始一炁，能生天生地生萬物。今者返而求之，須用陰陽交感，逆施造化，故能成仙成佛。上聖已知汞性好飛，遇鉛乃結。煉真鉛伏制真汞，如母伏子，不致逃失，方結聖胎，以為長生不老神仙。

> 十三：先天一炁號虛無，運轉能教骨不枯。要識汞根尋蒂子，方求鉛本問仙姑。人人會飲長生灑，個個能成不死夫。色即是空空即色，朗然飛過洞庭湖。

玉蟾曰：先天炁為鉛，無形而能制汞。離虛坎實，采而補之，汞精不致飛走，故能結胎神化。妙在心如太虛，色境兩忘，忘無可忘，方可求之。若人欲橫流，終不能成。

> 十四：大道玄機顛倒顛，掀翻地府要尋天。龜蠅共穴誰能見，龍虎同宮孰敢言？九夏高山生白雪，三冬奮火種金蓮。丁甯學道諸君子，好把無毛猛虎牽。

玉蟾曰：顛倒之機，前篇已露。純陽複作此詩，惟恐後人信心不堅。知牽無毛猛虎，道不遠矣！

> 十五：地上靈芝天上安，時中采得結純乾。無根自有陽春至，有本多因氣脈纏。姹女戲時神力壯，嬰兒舞處道心堅。可憐世上無知識，我得長生壽萬年。

玉蟾曰：花果非在天地，不離人身，嬰兒姹女，無媒不合。有緣能悟，便可得仙。噫！只待地母花開日，便是黃河徹底清。

> 十六：勸君保重一分陰，悟此仙機在用心。只是人身常運轉，何勞物外苦搜尋。忙求北海初潮水，灌濟東山老樹根。此玄機重漏泄，彈琴須要遇知音。

玉蟾曰：以上詩十六首，以為二八一斤之數。古仙嘗惜分陰，今人反有休息，將身至死猶不知悔，須將精氣顧惜，莫聽邪師妄惑，服煉草木藥石皆是胡為，去道遠矣。有等愚夫俗子，又不知出世間法，不知還丹至理，妄生議論；皆言修道煉丹，必居深山窮穀，必須拋妻棄子。此輩真可惜也！蟾今直指，各宜究參。深山所有者，草木禽獸，皆是非類，豈能修煉還丹？《悟真》雲：未煉還丹莫入山，山中內外盡非鉛。此般至寶家家有，只有愚夫識不全。又雲：汞是我家原有物，鉛是他家不死方。若將金石草木任猜量，到底枉猜量，必入輪回去。今純陽雲：北海初潮，即是丹井中新出之甘泉，實為難得之寶耳。蓋初潮二字，便是先天一炁，真鉛之炁，故謂之至寶。無價之寶，可為大丹之母。東山枯木，北泉注之，枝葉重榮，根本永固。歌雲：北方正氣為河車，東方甲乙為丹砂。兩情合養為一體，朱雀調運生金花。《契》雲：丹砂木精，得金乃。太陽流珠，常欲去人。卒得金花，轉而相因。蓋此意也。以上丹經萬卷，天機不泄，蟾今又注釋之。指下琴音，世無知者。此書在處，當有神祗擁護。學仙者有緣得遇，信受奉行，立躋天仙也。


## 指玄三燦下篇

> 其一：（三韻並用）世人宜假不宜真，難度長生上品經。不免天機重漏泄，靈丹只是氣和精。

和曰：純陽仙聖得全真，慈度重宣上品經。後學殷勤加愛敬，只宜修煉氣和精。

> 其二：道在人為日用常，逆修入口遍身香。便須默養天胎就，穩跨翔鸞謁玉皇。

和曰：無中生有得非常，西海金生麗水香。取得歸來鐺內煮。待爐丹熟禮虛皇。

> 其三：西北東南在兩廂，長房縮地合中央。後人好學神仙法，一樣丹砂補敗場。

和曰：雄虎雌龍各一廂。憑媒牽引入中央。煉時匹休輕視，頃刻終成大道場。

> 其四：（第二句借韻）此法真中妙更真，無頭無尾又無形。窈冥恍惚能相見，便是超凡出世人。

和曰：真中無假假中真，聽不聞聲視沒形。學道知機能著力，得之凡骨變仙人。

> 其五：東華姓木老仙翁，獨坐長房未有功；忽遇西王金聖母，靈丹一粒便騰空。

和曰：家家有過主人翁，只為貪迷昧聖功。若解轉頭顛倒做，守真志總歸空。

> 其六：一法通時萬法通，休分南北與西東。朝朝只在君家舍，要見須知掘土中。

和曰：玄牝之門若會通，百川萬派總歸東。時人若識真消息，子正陽生月正中。

> 其七：黃鶴樓中吹笛時，白蘋紅蓼滿江湄。衷情欲訴無人識，只有清風明月知。

和曰：鐵笛橫吹正子時，一輪明月見江湄。此中便是真端的，試問諸君知不知？

> 其八：（二韻並用）法是先天一點炁，將來鍛煉作元神。法官存想驅雷使，煉此方能上玉京。

和曰：太乙含住先天炁，靈陽藏固養精神。兩般若得相和合，指日飛升朝玉京。

> 其九：二八佳人體似酥，腰間仗劍斬愚夫。分明不見人頭落，暗裏教君骨髓枯。

和曰：無情何怕體如酥，空色兩忘是丈夫。識得剛柔相濟法。一陽春氣為虛枯。

> 其十：曾讀仙經萬卷多，篇篇只教運黃河。此中有盞長生酒，問道時人能吃麼？

和曰：一句通玄不用多，大家著力挽銀河。三花灌上昆侖頂，不是神仙是什麼？

> 十一：朝游北海暮蒼梧，袖裏青蛇膽氣粗。三醉岳陽人不識，朗然飛過洞庭湖。

和曰：一對鸞鳳戲碧梧，性情相契要精粗。有人識得玄中理，何必登山及泛湖。

> 十二：我命從來本自然，果然由我不由天。金丹一服身通聖，可作蓬萊閬苑仙。

和曰：道本無言只自然，真鉛要識地中天。河車運上昆侖頂，作聖超凡便是仙。

> 十三：修仙不問男和女，煉藥無拘富與貧。一念不差皆可作，我知不是世間人。

和曰：王母本是凡人女，葛洪家道十分貧。二仙有樣皆當學，苦口良言不懼人。

> 十四：神仙歌訣泄天機，方便慈悲指世迷。見者莫生顛倒見，大家都好學妝癡。

和曰：篇篇字字有真機，悟者回頭莫執迷。大藥丹方難得遇，遇之不煉是愚癡。

> 十五：不死金丹種土砂，諸人會得早離家。一心只望長生路，切莫如蜂苦戀花。

和曰；非金非木亦非砂，此個原來本在家。釋氏初生全漏泄，因何末後又拈花。

> 十六：真鉛大藥本無形，只在人心暗與明。老子懷胎十個月，功行圓滿自通靈。

和曰：啞子得夢醒無形，有口難言只自明。濃血皮包無價寶，若還人得便通靈。

> 十七：鼎爐安立守其心，八兩朱砂八兩金。和合天平兌定了，便須仔細定浮沉。

和曰：昨夜進心要堅心，煆煉頑銅化赤金。赫赫光明侵碧嶂，丹成妙訣定浮沉。

> 十八：奉真修道守中和，鐵杵成針要琢磨。此事本然無大巧，只爭日逐用功多。

和曰：人人天賦此元和，好把真常各打磨。今古上仙成道者，皆緣掘地采鉛多。

> 十九：一陽氣發用功夫，日月精華照玉壺。到此緊關休妄動，恐防墮落洞庭湖。

和曰：達摩當日用功夫，獨坐長蘆用酒壺。得了一杯傾灌頂，摘蘆腳踏過東湖。

> 二十：曲江月現水澄清，沐浴須當定主賓。若得水溫身暖處，便當牢固辦前程。

和曰：采藥須知濁與清，饒他為說我為賓。若非猛火湯烹處，端坐休教再進程。

> 二一：龍虎相逢上戰場，霎時半刻定興亡。諸君逄惡當行善，若要爭強必損傷。

和曰：五炁朝元作道場，三華聚頂萬邪亡。嗜美景時須謹慎，切防危險莫被傷。

> 二二：道本無言法本空，強名指作虎和龍。天然一物真元始，隱在閻浮同類中。

和曰：須信金丹本不空，成功須用虎和龍。子時運入昆侖頂，午迴圈滄海中。

> 二三：人言我道是虛浮，我笑世人太沒謀。一粒金丹長命藥，暗中失了不知愁。

和曰：煉丹須要識沉浮，未煉還丹用意謀。指教後人能得手，不須日夜用心愁。

> 二四：龍虎金丹妙合天，風雲際會泄甘泉。白頭老子能知此，返老還童壽萬年。

和曰：金丹妙道本先天，隱在坤維化玉泉。松柏因他滋本固，經霜耐沒窮年。

> 二五：兩口相逄是呂岩，諸人識得莫胡譚。離中力量人難敵，能把乾坤一擔擔。

和曰：伏虎須教入虎岩，吞聲忍氣絕言譚。得李虎子牢擒捉，配個龍兒一擔擔。

> 二六：降龍須要志如天，伏虎心雄氣似煙。癡蠢愚人能會得，管教立地作神仙。

和曰：虧心虧理即欺天，四物相遮黑似煙。此輩即同禽獸類，如何見得玉天仙。

> 二七：一本梅花十月開，預先待得早春來。木微尚且知時景，人不回頭只得呆。

和曰：枯木逢春花再開，皆因天地一陽來。諸人年老難重少，只是貪癡呆上呆。

> 二八：方方遊化唱仙歌，反被時人笑是魔。不識真金如糞土，老龍把作毒蛇蹉。

和曰：顛倒修行唱道歌，篇篇剪怪又驅魔。人人要上蓬萊路，會用工夫心莫蹉。

> 二九：昔年遊戲岳陽樓，好個鶯花鸚鵡洲。今日重來沽美酒，故人多半喪荒丘。

和曰：茅庵靜坐勝高樓，耐守功完上十洲。堪歎玉堂諸學士，文章綿繡葬荒丘。

> 三十：遨遊大地十餘秋，勸化時人不肯修。留此一篇真奧妙，飄然直上鳳麟洲。

和曰：暑往寒來春複秋，人生如夢早宜修。仙家豈有浮空語，悟透玄風上十洲。

> 三一：苦勸人修不肯修，卻將恩德反為仇。如今回首朝天去，不管人間得自由。

和曰：世人宜早發心修，夫婦恩深總是仇。不信吾言當自省，眼昏背曲為何由。

> 三二：浮名浮利事如風，飄來飄去有何功？諸人各自宜三省，莫把仙方當脫空。

和曰：純陽袖大惹春風，歸去來兮甚有功。留下玄機無價寶，玉蟾解和亦談空。