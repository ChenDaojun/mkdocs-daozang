抱樸子曰：盈乎萬鈞，必起於錙銖；竦秀淩霄，必始於分毫。是以行潦集而南溟就無涯之曠，尋常積而玄圃致極天之高。

抱樸子曰：騁逸策迅策迅者，雖遺景而不勞，因風淩波者，雖濟危而不傾。是以元凱分職，而則天之勛就；伊呂去世任，而革命之功就。

抱樸子曰：瓊艘瑤緝，無涉川之用；金弧玉弦，無激乖之能。是以介潔而無政事者，非撥亂之器，儒雅而乏治略者，非翼亮之才。

抱樸子曰：閬風玄圃，不借高於丘垤；懸黎結綠，不假觀於瓊瑉。是以英偉不群，而幽蕙之芬駭；峻概獨立，而眾禽之響振。

抱樸子曰：冰炭不炫能於冷熱，瑾瑜不證珍而體著。是以君子恭己，不恤乎莫與，至人屍居，心遺乎毀譽。

抱樸子曰：沖飈傾山，而不能效力於拔毫；火爍金石，而不能耀烈以起濕。是以淮陰善戰守，而拙理治之策；絳侯安社稷，而乏承對之給。

抱樸子曰：徇名者不以授命為難，重身者不以近欲累情。是以紀信甘灰糜而不恨，楊朱同一毛於連城。

抱樸子曰：小鮮不解靈虬之遠規，鳧鹥不知鴻鵠之非匹。是以耦耕者笑陳勝之投耒，淺識者嗤孔明之抱膝。

抱樸子曰：淳鈞之鋒，驗於犀兕；宣慈之良，效於明試。是以同否則元凱與斗筲無殊，並任則騄騏與駑駘不異。

抱樸子曰：器非瑚簋，必進銳而退速；量擬伊呂，雖發晚而到早。是以鷦鷯倦翮，猶不越乎蓬杪，鴛雛徐起，顧眄而戾蒼昊。

抱樸子曰：否終則承之以泰，晦極則清輝晨耀。是以垂耳吳阪者，騁千里之逸軌；縈鱗九淵者，淩虹霓以高蹈。

抱樸子曰：九斷四屬者，蘊藻所以表靈；摧柯碎葉者，茝蕙所以增芬。是以夷吾桎檻，而建匡合之績；應侯困辱，而著入秦之勛。

抱樸子曰：聽競者細，則利同而讎結；善否殊途，則事異而結生。是以嫫母宿瘤，惡見西施之艷容；商臣小白，曾聞延州之退耕。

抱樸子曰：精純舛跡，則淩遲者愧恨；壯弱異科，則扛鼎者見忌。是以淮陰顯擢，而庸隸悒懊以疾其超；武安功高，而范睢飾談以破其事。

抱樸子曰：必死之病，不下苦口之藥；朽爛之材，不受雕鏤之飾。是以比幹匪躬，而剖心於精忠；田豐見微，而夷戮於言直。

抱樸子曰：嶧陽孤桐，不能無弦而激哀響；大夏孤竹，不能莫吹而吐清聲。是官卑者稷離不能康庶績，權薄者伊周不能臻升平。

抱樸子曰：登峻者戒在於窮高，濟深者禍生於舟重。是以西秦有思上蔡之李斯，東越有悔盈亢之文種。

抱樸子曰：剛柔有不易之質，貞橈有天然之性。是以百煉而南金不虧其真，危困而烈士不失其正。

抱樸子曰：不以其道，則富貴不足居；違仁舍義，雖期頤不足吝。是以卞隨負石以投淵，仲由甘心以赴刃。

抱樸子曰：卑高不可以一概齊，餐廩不可以勸沮化。是以惠施患從車之苦少，莊周憂得魚之方多。

抱樸子曰：出處有冰炭之殊，躁靜有飛沈之異。是以墨翟以重繭趼怡顏，箕叟以遺世得意。

抱樸子曰：適心者交淺而愛深，忤神者接久而彌乖。是以聲同則傾蓋而居昵，道異而白首而無愛。

抱樸子曰：艅艎鹢首，涉川之良器也，櫂之以北狄，則沈漂於波流焉。蒲梢汗血，迅趨之駿足也，禦非造父，則傾僨於崄途焉。青萍豪曹，剡鋒之精絕也，操者非羽越，則有自傷之患焉。勁兵銳卒，撥亂之神物也，用者非明哲，則速自焚之禍焉。

抱樸子曰：天秩有不遷之常尊，無禮犯遄死之重刺。是以玄洲之禽獸，惟能言而不得廁貴牲；蛩蛩之負厥足，雖寄命而不得為仁義。

抱樸子曰：謗讀言不可以巧言弭，實恨不可以虛事釋。釋之非其道，弭之不由理，猶懷冰以遣冷，重爐以卻暑，逐光以逃影，穿舟以止漏矣。

抱樸子曰：明主官人，不令出其器；忠臣居位，不敢過其量。非其才而妄授，非所堪而虛任，猶冰碗之盛沸湯，葭莩之包烈火，綴萬鈞於腐索，加倍載於扁舟。

抱樸子曰：豹笏之裘，不為負薪施；九成六變，不為聾夫設；高唱遠和，不為庸愚吐；忘身致果，不為薄德作。

抱樸子曰：民財匱夫而求不已，下力竭矣，而役不休，欲怨嘆之不生，規其寧之惟永，斷根以續枝，割背以裨腹，刻目以廣明，剜耳以開聰也。

抱樸子曰：法無一定，而慕權宜之隨時，功不倍前，而好屢變以偶俗，猶剸高馬以適卑車，削附踝以就偏履，斷長劍以赴短鞞，割尺璧以納促匣也。

抱樸子曰：止波之修鱗，不出窮谷之隘；鸞棲之峻木，不秀培螻之卑，九疇之格言，不吐庸猥之口，金版之高算，不出恒民之懷，睹百抱之支，則足以知其本之不細，睹汪濊之文，則足以覺其人之淵邃。

抱樸子曰：桑林郁藹，無補柏木之淒冽；膏壤帶郭，無解黔敖之蒙袂。然繭纊綈紈，引之自出，千倉萬箱，於是乎生。故識遠者貴本，見近者務末。

抱樸子曰：體粗者系形，知精者得神，原始見終者，有可推之緒，得之未朕者，無假物之因。是以晝見天地，未足稱明，夜察分毫，乃為絕倫。

抱樸子曰：鐓藻春耀，不能離柯以久鮮；吞舟之魚，不能舍水而攝生。是以名美而實不副者，必無沒節之風；位高而器不稱者，不免致寇之敗。

抱樸子曰：忍痛苦之藥石者，所以除伐命之疾；嬰甲胄之重冷者，所以捍鋒鏑之集；潔操履之拘苦者，所以全拔萃之業；納拂心之至言者，所以無易方之惑也。

抱樸子曰：鸞鳳競粒於庭場，則受褻於雞鶩；龍麟雜廁於芻豢，則見覿於六牲。是以商老棲峻以播邈世之操，卞隨赴深以全遺物之聲。

抱樸子曰：浚井不渫則泥濘滋積，嘉谷不耘則荑莠彌蔓。學而不思則閡實繁，講而不精則長惑喪功。

抱樸子曰：積萬金於篋匱，雖儉乏而不用，則未知其有異於貧窶。懷逸藻於胸心，不寄意於翰素，則未知其有別於庸猥。

抱樸子曰：南威青琴，姣冶之極，而必俟盛飾以增麗，回賜遊夏，雖天才雋朗，而實須《墳》《誥》以廣智。

抱樸子曰：丹幃接網，組帳重蔭，則醜姿翳矣；朱漆飾致，錯塗炫耀，則枯木隱矣。是以六藝備則卑鄙化為君子，眾譽集則孤陋邈乎貴遊。

抱樸子曰：繁林翳薈，則羽族雲萃；玄淵浩汗，則鱗群兢赴。德盛業廣，則宅心者眾，舍瑕錄用，即遠懷近集。

抱樸子曰：尋飛絕景之足，而不能騁逸放於呂梁；淩波泳淵之屬，而不能陟峻而攀危。故離朱剖秋毫於百步，而不能辯八音之雅俗；子野合通靈之絕響，而不能指白黑於咫尺。

抱樸子曰：四聰廣辟，則羲和納景；萬仞虛己，則行潦交赴。故博辨之道弘，則異聞畢集；庭燎之耀輝，則奇士叩角；誹謗之木設，則有過必知；敢諫之鼓懸，則直言必獻。

抱樸子曰：能言莫不褒堯，而堯政不必皆得也；舉世莫不貶桀，而桀事不必盡失也。故一條之枯，不損繁林之蓊藹；蒿麥冬生，無解畢發之肅殺。西施有所惡而不能減其美者，美多也；嫫母有所美而不能救其醜者，醜篤也。

抱樸子曰：身與名，難兩濟；功與神，鮮並全。支離其德者，苦而必安；用以適世，者樂而多危。故鷙禽以奮擊拘縶，言鳥以智慧見寵，瓊瑤以符辨剖判，三金以琦玩治鑠，蘭茝以芬馨剪刈，文梓以含音受伐。是以翠蚪睹化益而登玄雲，靈鳳值孟戲而反丹穴，子永嘆天倫之偉，漆園悲被繡之犧。

抱樸子曰：萬麋傾角，猛虎為之含牙；千禽鱗萃，鷙鳥為之握爪。是以四國流言，公旦不能遏；謗者盈路，而子產無以塞。

抱樸子曰：威施之艷，粉黛無以加，二至之氣，吹噓不能增。是以懷英逸之量者，不務風格以示異；體邈俗之器者，不恤小譽以徇通。

抱樸子曰：鱗止鳳儀，所患在少；狐鳴梟呼，世忌其多。是以俊乂盈朝，而求賢者未倦；讒佞作威，而忠貞者切齒。

抱樸子曰：多力何必孟賁烏獲，逸容凱唯鄭旦毛嬙，飈迅非徒驊騮驌騻，立斷未獨沈閭幹將。是以能立素王之業者，不必東魯之丘；能洽掩枯之仁者，不必西鄰之昌。

抱樸子曰：靈鳳振響於朝陽，未有惠物之益，而莫不澄聽於下風焉。鴟梟宵集於垣宇，未有分厘之損，而莫不掩耳而註鏑焉。故善言之往，無遠不悅；惡言之來，靡近不忤。猶日月無謝於貞明，枉矢見忘於暫出。

抱樸子曰：影無違形之狀，名無離實之文。故背源之水，必不能揚長流以東漸；非時之華，必不能稽輝藻於冰霜。

抱樸子曰：鋸牙之獸，雖低伏而見憚；揮斧之蟲，雖口止全形而不威。故君子被褐，窮而不可輕；小人軒冕，達而不足重。

抱樸子曰：逸麟逍遙大荒之表，故無機阱之禍；靈鸧振翅玄圃之峰，以違罩羅之患。何必曲穴而永懷怵惕。何必銜蘆而慘慘畏容。故充乎宰割之用者，必愛乎芻豢者也。給乎煎熬之膳者，必安乎庭立者也。

抱樸子曰：聰者貴於理遺音於千載之外，而得興亡之跡。明者珍於鑒逸群於寒瘁之中，而抽匡世之器。若夫聆繁會之響，而顧問於庸工，非延州之清聽也。枉英遠之才，而諮之於常人，非獨見之奇識也。故與不賞物者而論用淩儕之器，是使瞽者指五色也；與妒勝己者而謀舉疾惡之賢，是與狐議治裘也。

抱樸子曰：鸗駮危苦於崄峻之端，不樂口弗守之役，吉光饑渴於冰霜之野，不願犧牲之鮑，孤竹不以絕粒易鹿臺之富，子廉不以困匱貿銅山之豐。

抱樸子曰：誌合者不以山海為遠，道乖者不以咫尺為近。故有跋涉而遊集，亦或密邇而不接。

抱樸子曰：華袞粲爛，非只色之功；嵩岱之峻，非一簣之積。故九子任而康凝之績熙，四七授而佐命之勛著。

抱樸子曰：翠虬無翅而天飛；螣蛇無足而電鶩，鱉無耳而關頭善聞，蚓無口而揚聲。故臯繇喑而與辯者同功，晉野瞽而與離朱齊明。

抱樸子曰：官達者才未必當其位，譽美者實未必副其名。故鋸齒不能咀嚼，箕舌不能別味，壺耳不能理音，屍彳喬鼻不能識氣，釜目不能扌盧望舒之景，床足不能有尋常之逝。

抱樸子曰：路人不能挽勁命中而識養由之射，顏子不能控轡振策而知東野之敗。故有不能下棋而經目識勝負，不能徽弦而過耳解鄭雅者。

抱樸子曰：垂蔭萬畝者，必出峻極之嶺；滔天襄陵者，必發板桐之源。邈世之勛，必由絕倫之器；定傾之算，必吐冠俗之懷。是以蟲焦螟之巢，無乘風之羽；溝澮之中，無宵朗之琦。

抱樸子曰：沖飈焚輪，原火所以增熾也，而螢燭值之而反滅；甘雨膏澤，嘉生所以繁榮也，而枯木得之以速朽；朱輪華轂，俊民之大寶也，而負乘竊之而召禍；鼎食萬鍾，宣力之弘報也，而近才授之以覆食束。

抱樸子曰：屠犀為甲，給乎專征之服，裂翠為華，集乎後妃之首，雖出幽谷，遷於喬木，然為二物之計，未若棲竄於林薄，攝生乎榛藪也。故靈龜寧曳尾於塗中，而不願巾笥之寶；澤雉樂十步之啄，以違雞鶩之禍。

抱樸子曰：偏才不足以經周用，只長不足以濟眾短。是以雞知將旦，不能究陰陽之歷數；鵠識夜半，不能極晷景之道度；山鳩知晴雨於將來，不能明天文；蛇蟲豈知潛泉之所居，不能達地理。

抱樸子曰：禁令不明，而嚴刑以靜亂；廟算不精，而窮兵以侵鄰。猶釤禾以討蝗蟲，伐木以殺蠹蠍，食毒以中蚤虱，徹舍以逐雀鼠也。

抱樸子曰：銳鋒產乎鈍石，明火熾乎暗木，貴珠出乎賤蚌，美玉出乎醜璞。是以不可以父母限重華，不可以祖禰量衛霍也。

抱樸子曰：誌得則顏怡，意失則容戚。本朽則末枯，源淺則流促。有諸中者必形乎表，發乎邇者必著乎遠。

抱樸子曰：妍姿媚貌，形色不齊，而悅情可均；絲竹金石，五聲詭韻，而快耳不異；繳飛鉤沈，罾舉罝抑，而有獲同功；樹勛立言，出處殊途，而所貴一致。

抱樸子曰：利豐者害厚，質美者召災。是以南禽殲於藻羽，穴豹死於文皮，鳣鯉積而玄淵涸，麋鹿聚而繁林焚，金玉崇而寇盜至，名位高而憂責集。

抱樸子曰：商風宵肅則絺扇廢，登危陟峻則輕舟棄，幹戈雲擾則文儒退，喪亂既平則武夫黜。

抱樸子曰：價直萬金者，不待見其物而好惡可別矣；條枝連抱者，不俟圍其木而巨細可論矣。故望洪濤之滔天，則知其不起乎潢汙之中矣；觀翰草之汪濊，則知其不出乎章句之徒矣。

抱樸子曰：丹華綠草，不拘於曲瘁之株；紫芝芳秀，不限於斥鹵之壤。是以受玄珪以告成者，生於四罪之門；承歷數於文祖者，出於頑囂之家。

抱樸子曰：善言居室，則靡遠不應；枉直不中，則無近不離。是以宋野有退舍之熒惑；殷朝有外奔之昵屬。四環至自少廣之表，鹿馬變於蕭墻之裏。

抱樸子曰：荊卿朱亥，不示勇於怯弱之間；孟賁馮婦，不奮戈戟於俚俠之群。英儒碩生，不飾細辯於淺近之徒；達人偉士，不變日交察於流俗之中。

抱樸子曰：盤旋揖讓，非禦寇之容；摜甲纓胄，非廟堂之飾。垂紳振佩，不可以揮刃爭鋒；規行矩步，不可以救火拯溺。

抱樸子曰：乾坤陶育，而庶物不識其惠者，由乎其益無方也；大人神化，而群細不覺其施者，由乎治之於未有也。故可知者小也，易料者少也。

抱樸子曰：娥英任姒，不以蠶織為首稱，湯武漢高，不以細行招近譽。故澄視於三辰者，不遑紆鑒於井谷；清聽於韶濩者，豈暇垂耳於桑間。

抱樸子曰：膚表或不可以論中，望貌或不可以核能。仲尼似喪家之狗，公旦類樸斫之材，咎繇面如蒙倛，伊尹形若槁骸，及龍陽宋朝，猶土偶之冠夜光，藉孺董鄧，猶錦紈之裹塵埃也。

抱樸子曰：勛華不能化下愚，故教不行於子弟；辛癸不能改上智，故惡不染於三仁。

抱樸子曰：至大有所不能變，極細有所不能奪。故冰霜肅殺，不能雕菽麥之茂；熾暑郁陰，不能消雪山之凍；飈風蕩海，不能使潛泉揚波；春澤榮物，不能使枯卉發華。抱樸子曰：泣血之寶，仰石監石諸以摛景，沈閭孟勞，須楚砥以斂鋒，騮馬日待王孫而致遠，令質俟櫽括而成德。

抱樸子曰：棲鸞戢鸑，雖饑渴而不願籠委於庖人之室；乘黃天鹿，雖幽饑而不樂草芻秣於濯龍之廄。是以掇蜩之叟，忘萬物於芳林，垂綸之生，忽執珪於南楚。

抱樸子曰：方圓舛狀，逝止異歸。故渾象尊於行健，坤後貴於安貞。七政四氣，以周流成功；五嶽六柱，以峙靜作鎮。是以宋墨楚申，以載馳存國，幹木胡明，以無為折沖。

抱樸子曰：得意於丘園者，身否而神泰；役己以恤物者，形逸而心勞。故抱甕灌園者，歡於臺宰；嘔餐茹薇者，美乎鼎食；仗策去豳者，形如月居臘；夜以待旦者，勤憂損命。

抱樸子曰：仁忍有天淵之絕，善否猶有無之覺。騶虞側足以蹈虛，豺狼掩群以害生。虞卿捐相印以濟窮，華公讓三事以推賢。李斯疾勝己而殺韓非，龐涓患不如而刑孫臏。

抱樸子曰：用得其長，則才無或棄；偏詰其短，則觸物無可。故輕羅霧縠，治服之麗也，而不可以禦流鏑；沈閭巨闕，斷斬之良也，而不可以挑腳刺。

抱樸子曰：小疵不足以損大器，短疒火不足以累長才。日月挾蟲鳥之瑕，不妨麗天之景，黃河合泥滓之濁，不害淩山之流。樹塞不可以棄夷吾，奪田不可以薄蕭何，竊妻不可以廢相如，受金不可以斥陳平。

抱樸子曰：虎豹不能搏噬於波濤之中，螣蛇不能登淩於不霧之日，摯雉兔則鸞鳳不及鷹鷂，引耕犁則龍麟不逮雙峙。故武夫勇士，無用乎晏如之世；碩生逸才，不貴乎力競之運。

抱樸子曰：兩絆而項領，則騏騄與蹇驢同矣；失林而居檻，則猿狖與獾貉等矣；韜鋒而不擊，則龍泉與鉛刀均矣；才遠任近，則英俊與庸王肖比矣。若乃求千里之跡於縶維之駿，責匠世之勛於劇碎之賢，謂之不惑，吾不信也。

抱樸子曰：捐荼茹蒿者，必無識甘之口；棄瓊拾礫者，必無甄珍之明。薄九成而悅北鄙者，吾知其不能格靈祇而儀翔鳳矣。舍英秀而杖常民者，吾知其不能敘彜倫而臻升平矣。

抱樸子曰：達乎通塞之至理者，不悁悒於窮否；審乎自然之有命者，不逸豫於道行。故縈抑淵洿，則遺慍悶之心；振耀宸戶衣，而無得意之色。三仕三已，則其人也。

抱樸子曰：否泰系乎運，窮達不足以論士；得失在乎適，營辱不可以量才。時命不可以力求，遭遇不可以智違。故尚父者，老婦之棄夫；韓信者，乞食之餓子；蕭公者，斗筲之吏；黥布者，刑黜之亡隸。當其行龍姿於虺蜥之中，卷鳳翅乎斥鷃之群，則彼龍後，謂為其倫。

抱樸子曰：四靈翳逸，而為隆平之符；幽人嘉遁，而為有國之寶。何必司晨而銜鑣，羈紲於憂責哉？有用人之用也，無用我之用也，徇身者不以名汨和，修生者不以物累己。

抱樸子曰：量才而授者，不求功於器外；揆能而受者，不負責於力盡。故滅熒燭者不煩滄海，扛斤兩者不事烏獲。運薪輦鹽，不宜枉騏驥之腳；碎職琑任，安足屈獨行之俊矣？

抱樸子曰：田巛澮之流，不能運大白之艘；升合之器，不能容千鍾之物。熠耀不能並表微之景，常才不能別逸倫之器。蓋造化所假，聰明有本根也。

抱樸子曰：郢人美下裏之淫蛙，而薄六莖之和音；庸夫好悅耳之華譽，而惡利行之良規。故宋玉舍其延靈之精聲，智士招其獨見之遠謀。

抱樸子曰：瓊瑉山積，不能無挾瑕之器；鄧林千里，不能無偏枯之木。論珍則不可以細疵棄巨美；語大則不可以少累廢其多故。叛主者，良平也，而吐六奇以安上；群盜者彭越也，而建弘勛於佐命。

抱樸子曰：五嶽巍峨，不以藏疾傷其極天之高；滄海滉瀁，不以含垢累其無涯之廣。故九德尚寬以得眾，宣尼泛愛而與進。