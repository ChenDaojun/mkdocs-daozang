1. 門人問曰：「聞漢末之世，靈獻之時，品藻乖濫，英逸窮滯，饕餮得誌，名不準實，賈不本物，以其通者為賢，寒者為愚。其故何哉？」
2. 抱朴子答曰：「夫雷霆車訇磕，而或不聞焉；七曜經天，而或不見焉。豈唯形器有聾瞽哉！心神所蔽，亦又如之。是以聞格言而不識者，非無耳也；見英異而不知者，非無目也；由乎聰不經妙，而明不逮奇也。夫智大量遠者，盤桓以山峙；器小誌近者，蓬飛而萍浮。夫唯山峙，故莫之能動焉；夫唯萍浮，故流而不滯焉。
3. 方之貨也，則緘連以待賈者，唯至珍而難售；鳴鼓以徇之者，雖凡蔽而易盡。比之材也，則結根於嵩岱者，雖竦蓋千仞，垂蔭萬畝，而莫之知也；插株途要者，雖鉤曲戾細而速朽，而猶見用也。故廟堂有枯楊之瑚簋，窮谷多不伐之梓橡也。
4. 是以竊華名者，螻蜥騰於雲霄；失實賈者，翠虬淪乎九泉。於是斥鷃淩風以高奮，靈鳳卷翮以幽戢，鉛鋒充太阿之寶，犬羊佻虎狼之資矣。夫佞者鼓珍賂為勁羽，則無高而不到矣；乘朋黨為舟楫，則無遠而不濟矣。
5. 持之以夙興側立，加之以先意承指，其利口諛辭也似辯，其道聽途說也似學，其心險貌柔也似仁，其行汙言潔也似廉，其好說人短也似忠，其不知忌諱也似直，故多通焉。且亦奉望我者，欲我益之，不求我者，我不能愛，自然之理也。
6. 「夫賢常少而愚常多，多則比周而匿瑕，少則孤弱而無援，佞人相汲引而柴正路，俊哲處下位而不見知，拔茅之義圯，而負乘之群興，亢龍高墜，泣血漣如。故子西逐大聖之仲尼，臧倉毀命世之孟軻。二生不免斯患，降茲亦何足言！斯禍蓋與開辟並生，苦之匪唯一世也。歷覽振古，多同此疾。
7. 至於駑蹇矯首於王周輦，駥驥委牧乎林坰，彼己屍祿，邦國殄瘁，下淩上替，實此之由。或蟲流而莫斂，或逆竄於申亥，或擢筋於廟梁，或絕命於望夷，蓋所拔之非真，而忠能之不用也。
8. 「故明君勤於招賢，而汲汲於擢奇，導達凝滯，而嚴防壅蔽。才誠足委，不拘於屠釣；言審可施，抽之於戎戍。或舉於牛口之下，而加之於群僚之上；或拔於桎梏之中，而任以社稷之重。故能勛業隆濟，拓境服遠，取威定功，垂統長世也。
9. 「夫直繩者，枉木之所憎也；清公者，奸慝之所讎也。人主不能運玄鑒以索隱，而必須當途之所舉。然每觀前代專權之徒，率其所舉皆在乎附己者也，所薦者先乎利己者也。毀所畏而進所愛，所畏則至公者也，所愛則同私者也。至公用則奸黨破，眾私立則主威奪矣；奸黨破則升泰之所由也，主威奪則危亡之端漸矣。毀所畏則恐辭之不痛，雖刖劓之，猶未弇意焉，故必除之而後快也；彼進所愛則苦談之不美，雖位超之，猶未逞心焉，故必危彼以安此也。是故抱枉而死，無愆而黜者，有自來矣。
10. 「所以體道合真，嶷然特立，才遠量逸，懷霜履冰，思綿天地，器兼元凱，執經衡門，淵渟嶽立。寧潔身以守滯，恥脅肩以茍合。樂饑陋巷，以勵高尚之節；藏器全真，以待天年之盡。非時不出，非禮不動。結褐嚼蔬，而不悒悒也；黃發終否，而不悢悢也。安肯蹙太山之峻，以適鑿枘之中；斂垂天之羽，為戒旦之役？編於仕類，而抑郁庸兒之下。舍鸞鳳之林，適枳棘之藪，競腐鼠於踞鴟，而枉尺以直尋哉！
11. 「且大賢之狀也至拙，其為味也甚淡，蕭然自足，泊爾無知，知之者稀而不戚，時不能用而不悶。雖並日無藜藿之糝，不以易不義之太牢也；雖缊袍無卒歲之服，不肯樂無道之狐白也。獨可散發高枕，守其所有已，絕不曲躬低眉，求其所未須也。
12. 德薄位厚，弗交也；名與實違，弗親也；榮華馳逐，弗務也；豪俠奸權，弗接也；俗說細辨，不答也；脅肩所赴，弗隨也。貌愚而誌遠，面垢而行潔。確乎若嵩岱，銓衡所不能測也；浩乎若滄海，鬥斛所不能校也。峻其重仞之高，隱其百官之富。觀彼佻竊，若草莽也。邈世之操，眇焉冠秋雲之表；遺俗之神，緬焉棲九玄之端。雖窮賤，而不可脅以威；雖危苦，而不可動以利。
13. 「其所業尚，可聞而不可盡也；其所執守，可見而不可論也。故疾之者，齊聲而側目；愛之者，寡弱而無益。亦猶撮壤不能填決河，升水不能殄原火。於是鼖鼓戢雷霆之音，鞉鞞恣喋鼛之響。芳蕙芟夷，臭鮑佩禦。玄鬯傾棄而不羞，醨酪專灌於圓丘。汗血驅放而垂耳，跛蹇馳騁於鑾軒。此古人之所以懷沙負石，赴流魚葬，而不堪與之同世也。已矣！悲夫！
14. 「然捐玄黎於洿濘，非夜光之不真也，由莫識焉；投彤盧而不彎，非繁弱之不勁也，坐莫賞焉。故瓊瑤俟荊和而顯連城之價，烏號須逢門而著陷堅之功，飛菟待子豫而飈騰，俊民值知己而宣力。若夫美玉不出重岫，良弓不鑿百劄，驥騄不服朱軒，命世不履爵勢，則孰知其能攄符彩之耀曄，頓雲禽於千仞，騁逸跡以追風，康庶績於百揆乎？
15. 夫其不遇，亦得不雜糅於瓦石，鈞賤於朽木，列鑣於下乘，等望於凡瑣哉！嗟乎！弓廣棘矢而望高手於渠廣，策疲駑而求繼軌於周穆，放斧斤而欲雙巧於班墨，忽良才而欲彜倫之攸敘，不亦難乎？名實雖漏於一世，德音可邀乎將來。樂天知命，何慮何憂？安時處順，何怨何憂哉！