1. 抱樸子曰：南溟引朝宗以成不測之深，玄圃崇本石以致極天之峻。大夏淩霄，賴群橑之積；輪曲轅直，無可闕之物。故元凱之佐登，而格天之化洽；折沖之才周，則逐鹿之奸寢。舜禹所以有天下而不與，衛靈所以雖驕恣而不危也。
2. 眾力並，則萬鈞不足舉也；群智用，則庶績不足康也。故繁足者死而不弊，多士者亂而不亡。然劍戟不長於縫緝，錐鉆不可以擊斷，牛馬不能吠守，雞犬不任駕乘。役其所長，則事無廢功；避其所短，則世無棄材矣。