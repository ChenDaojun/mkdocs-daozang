1. 抱朴子曰：門人共論仁明之先後，各據所見，乃以諮余。余告之曰：「三光華象者乾也，厚載無窮者坤也，乾有仁而兼明，坤有仁而無明。卑高之數，不以邈乎！夫唯聖人，與天合德。故唐堯以欽明冠典，仲尼以明義首篇。明明在上，元首之尊稱也。明哲保身，大雅之絕蹤也。蟲口月飛蠕動，亦能有仁。故其意愛弘於長育，哀傷著於啁噍。然赴阬阱而無猜，入罻羅而不覺。有仁無明，故並趨禍而攸失熾，潛景以易咀生，結棟宇以免巢穴，選禾稼以代毒烈，制衣裳以改裸飾。後舟楫以濟不通，服牛馬以息負步，序等威以鎮禍亂，造器械以戒不虞，創書契以治百官，制禮律以肅風教，皆大明之所為，非偏人之所能辯也。
2. 「夫心不違仁而明不經國，危亡之禍，無以杜遏，亦可知矣。夫料盛衰於未兆，探機事於無形，指倚伏於理外，距浸潤於根生者，明之功也。垂惻隱於昆蟲，雖見犯而不校，睹觳觫而改牲，避行葦而不蹈者，仁之事也。爾則明者才也，行者行也。殺身成仁之行可力為，而至鑒玄測幽之明難亡假。精粗之分，居然殊矣。夫體不忍之仁，無臧否之明，則心惑偽真，神亂朱紫，思算不分，邪正不識。不遠安危，則一身之不保，何暇立以濟物乎！昔姬公非無友於之愛，而涕泣以滅親；石石昔非無天性之慈，而割私以奉公。蓋明見事體，不溺近情，遂為純臣。以義斷恩，舍仁用明，以計抑仁，仁可時廢而明不可無也。湯武逆取順守，誠不仁也。應天革命，以其明也。徐偃修仁以朝同班，外墜城池之險，內無戈甲之備，亡國破家，不明之禍也。」
3. 門人曰：「仲尼嘆仁為任重而道遠，又雲，人而不仁如禮何？若聖與仁，則吾豈敢！
4. 孟子曰，仁，宅也；義，路也。人無惻隱之心，非仁也。三代得天下以仁，失天下以不仁。此皆聖賢之格言，竹素之顯證也。而先生貴明，未見典據。小子蔽暗，竊所惑焉。」
5. 抱朴子答曰：「古人雲，好仁不好學，其蔽也愚。子近之矣。曩六國相吞，豺虎力競，高權詐而下道德，尚殺伐而廢退讓，孟生方欲抑頓貪殘，褒隆仁義，安得不勤勤諄諄，獨稱仁邪？然未有片言，雲仁勝明也。譬猶疫癘之時，醫巫為貴，異口同辭，唯論藥石，豈可便謂針艾之伎，過於長生久視之道乎？且吾以為仁明之事，布於方策，直欲切理示，大較精神，舉一隅耳。而子猶日用而不知，雲明事之無據乎！乾稱大明終始，六位時成。是立天以明，無不包也。坤雲至哉萬物資生，是地德仁，承順而已。先後之理，不亦炳然！《詩》雲，明明上天，照臨下土。明明天子，令問不已。』《易》曰，王明並受其福。幽贊神明，神而明之。此則明之與神合體，誠非純仁，所能企擬也。孔子曰『聰明神武』，不雲『聰仁』，又曰『昔者明王之治天下』，不曰『仁王』。《春秋傳》曰：『明德惟磬』，不雲『仁德』。《書》雲『元首明哉』，不曰『仁哉』。老子嘆上士，則曰『明白四達』，其說衰薄，則曰『失道而後德，失德而後仁』。《易》曰『王者南面向明』，不雲『向仁』也。我欲仁，斯仁至矣。又曰『為仁由己』，斯則人人可為之也。至於聰明，何可督哉！故孟子雲，凡見赤子將入井，莫不趨而救之。以此觀之，則莫不有仁心，但厚薄之間，而聰明之分時而有耳。昔崔杼不殺晏嬰，晏嬰謂杼為大不仁，而有小仁。然則奸臣賊子，猶能有仁矣。」
6. 門人又曰：「《易》稱立人之道，曰仁與義，然則人莫大於仁也。」抱朴子答曰：「所以雲爾者，以為仁在於行，行可力為，而明入於神，必須天授之才，非所以訓故也。