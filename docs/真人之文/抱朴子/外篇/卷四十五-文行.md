1. 或曰：「德行者，本也；文章者，末也。故四科之序，文不居上。然則著紙者，糟粕之余事；可傳者，祭畢之芻狗。卑高之格，是可譏矣。」
2. 抱朴子答曰：「荃可棄而魚未獲，則不得無荃；文可廢而道未行，則不得無文。若夫翰跡韻略之廣逼，屬辭比義之妍媸，源流至到之修短，韞藉汲引之深淺，其懸絕也，雖天外毫內，不足以喻其遼邈，雖三光熠耀，不足以方其巨細。龍淵鉛鋌，未足以譬其銳鈍；鴻羽積金，未足以方其輕重。而俗士唯見能染毫畫紙，便概以一例，斯伯氏所以永思鍾子，郢人所以格斤不運也。夫斫削者比肩，而班狄擅絕手之名；援琴者至多，而夔襄專清聲之稱。廄馬千駟，而騏騮有邈群之價；美人萬計，而威施有超世之色者，蓋遠過眾也。且文章之與德行，猶十尺之與一丈，謂之余事，未之聞也。八卦生乎鷹隼之飛，六甲出於靈龜之負，文之所在，雖且貴(疑有脫文)本不必便疏，末不必皆薄，譬錦繡之因素地，珠玉之托蟲奉石，雲雨生於膚寸，江河始於咫尺，理誠若茲，則雅論病矣。」
3. 又曰：「應龍徐舉，顧眄而淩雲；汗血緩步，呼吸而千里。故螻蟻怪其無階而高致，駑蹇驚過己之不漸也。若夫馳驟詩論之中，周旋一經之內，以常情覽巨異，以褊量測無涯，始自髫齔，詣於振素，不能得也。又世俗率貴古昔而賤當今，敬所聞而黷所見。同時雖有追風絕景之駿，猶謂不及伯樂之所禦也。雖有宵良兼城之璞，猶謂不及楚和之所泣也。雖有斷馬指雕之劍，猶謂不及歐冶之所鑄也。雖有生枯起朽之藥，猶謂不及和鵲之所合也。雖有冠群獨行之士，猶謂不及於古人也。」