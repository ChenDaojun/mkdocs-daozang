1. 抱樸子曰：余昔遊乎雲臺之山，而造逸民，遇仕人在焉。仕人之言曰：「明明在上，總禦八紘，華夷同歸，要荒服事；而先生遊柏成之遐武，混群伍於鳥獸。然時移俗異，世務不拘，故木食山棲，外物遺累者，古之清高，今之逋逃也。君子思危於未形，絕禍於方來，無乃去張毅之內熱，就單豹之外害，畏盈抗慮，忘亂群之近憂，避牛跡之淺崄，而墮百仞之不測，違濡足之泥涇，投爐冶而不覺乎？」
2. 逸民答曰：「夫銳誌於雛鼠者，不識騶虞之用心；盛務於庭粒者，安知鴛鸞之遠指？猶焦螟之笑雲鵬，朝菌之怪大椿，坎蛙之疑海鱉，井蛇之嗤應龍也。子誠喜懼於勸沮，焉識玄曠之高韻哉！吾幸生於堯舜之世，何憂不得此人之誌乎！」
3. 仕人曰：「昔狂狷華士義不事上，隱於海隅，而太公誅之。吾子沈遁，不亦危乎？」
4. 逸民曰：「呂尚長於用兵，短於為國，不能儀玄黃以覆載，擬海嶽以博納，褒賢貴德，樂育人才；而甘於刑殺，不修仁義，故其劫殺之禍，萌於始封，周公聞之，知其無國也。夫攻守異容，道貴知變，而呂尚無烹鮮之術，出致遠之禦，推戰陳之法，害高尚之士，可謂賴甲胄以完刃，又兼之浮泳，以射走之儀，又望求之於準的者也。
5. 夫傾庶鳥之巢，則靈鳳不集；漉魚鱉之池，則神虬遐逝；刳凡獸之胎，則麒麟不止寺其郊；害一介之士，則英傑不踐其境。呂尚創業垂統，以示後人，而張苛酷之端，開殘賊之軌，適足以驅俊民以資他國，逐賢能以遺讎敵也。去彼市馬骨以致駿足，軾陋巷以退秦兵者，不亦遠乎！子謂呂尚何如周公乎？」仕人曰：「不能審也。」
6. 逸民曰：「夫周公大聖，以貴下賤，吐哺握發，懼於失人，從白屋之士七十人，布衣之徒親執贄所師見者十人，所友者十有二人，皆不逼以在朝也。設令呂尚居周公之地，則此等皆成市朝之暴屍，而溝澗之腐此肉矣。
7. 唐堯非不能致許由巢父也，虞舜非不能脅善鄭石戶也，夏禹非不能逼柏成子高也，成湯非不能錄卞隨務光也，魏文非不能屈幹木也，晉平非不能吏亥唐也，然服而師之，貴而重之，豈六君之小弱也？誠以百行殊尚，默默難齊，慕尊賢之美稱，恥賊善之醜跡，取之不足以增威，放之未憂於官曠，從其誌則可以闡弘風化，熙隆退讓，厲茍進之貪夫，感輕薄之冒昧；雖器不益於旦夕之用，才不周於立朝之俊，不亦愈於脅肩低眉，諂媚權右，提贄懷貨，宵征同塵，爭津競濟，市買名品，棄德行學問之本，赴雷同比周之末也？彼六君尚不肯苦言以侵隱士，寧肯加之鋒刃乎！聖賢誠可師者，呂尚居然謬矣。
8. 「漢高帝雖細行多闕，不涉典藝，然其弘曠恢廓，善恕多容，不系近累，蓋豁如也。雖饑渴四皓，而不逼也。及太子卑辭致之，以為羽翼，便敬德矯情，惜其大者，發《黃鵠》之悲歌，杜宛妾之覬覦，其珍賢貴隱，如此之至也。宜其以布衣而君四海，其度量蓋有過人者矣。
9. 且夫呂尚之殺狷華者，在於恐其沮眾也。然俗之所患者，病乎躁於進趨，不務行業耳。不苦於安貧樂賤者之太多也。假令隱士往往屬目，至於情掛勢利，誌無止足者，終莫能割此常欲，而慕彼退靜者也。開辟已降，非少人也，而忘富遺貴之士，猶不能居萬分之一。仲尼親受業於老子，而不能修其無為；子貢與原憲同門，而不能模其清苦。四兇與巢由同時，王莽與二龔共世，而不能效也。凡民雖復笞督之，危辱之，使追狷華，猶必不肯，乃反憂其壞俗邪？呂尚思不及此，以軍法治平世，枉害賢人，酷誤已甚矣！賴其功大，不便以至顛沛耳。
10. 且呂尚之未遇文王也，亦曾隱於窮賤，凡人易之，老婦逐之，賣庸不售，屠釣無獲，曾無一人慕之。其避世也，何獨慮狷華之沮眾邪？設令殷紂以尚逃遁，收而斂之，尚臨死，豈能自謂罪所應邪？魏武帝亦弄法嚴峻，果於殺戮，乃心欲用乎孔明，孔明自稱不樂出身。武帝謝遣之曰：『義不使高世之士，辱於汙君之朝也。』其鞭撻九有，草創皇基，亦不妄矣。
11. 「紛擾日久，求競成俗，或推貨賄以龍躍，或階黨援以鳳起，風成化習，大道漸蕪，後生昧然，儒訓遂堙。將為立身，非財莫可。茍有卓然不群之士，不出戶庭，潛誌味道，誠宜優訪，以興謙退也。夫使孫吳荷戈，一人之力耳；用其計術，則賢於萬夫。今令大儒為吏，不必切事。肆之山林，則能陶冶童蒙，闡弘禮敬。何必服巨象使捕鼠韛鸞(有脫文)也。」(脫「仕人曰」數語)「若乃零淪藪澤，空生徒死，亦安足貴乎？」
12. 逸民答曰：「子可謂守培螻，玩狐丘，未登閬風而臨雲霓；玩瀅汀，遊潢洿，未浮南溟而涉天漢。凡所謂誌人者，不必在乎祿位，不必須乎勛伐也。太上無己，其次無名，能振翼以絕群，騁跡以絕軌，為常人所不能為，割近才所不能割，少多不為凡俗所量，恬粹不為名位所染，淳風足以濯百代之穢，高操足以激將來之濁。何必紆朱曳紫，服冕乘軺，被犧牛之文繡，吞詹何之香餌，朝為張天之炎熱，夕成冰冷之季灰！
13. 「夫斥鷃不以蓬榛易雲霄之表，王鮪不以幽岫貿滄海之曠，虎豹入廣廈而懷悲，鴻鶤登嵩巒而含戚。物各有心，安其所長。莫不泰於得意，而慘於失所也。經世之士，悠悠皆是，一日無君，惶惶如也。譬猶藍田之積玉，鄧林之多材，良工大匠，肆意所用。亦何必棲魚而沈鳥哉！嘉遁高蹈，先聖所許；或出或處，各從攸好。
14. 「蓋士之所貴，立德立言。若夫孝友仁義，操業清高，可謂立德矣。窮覽《墳》《索》，著述粲然，可謂立言矣。夫善鄭無治民之功，未可謂減於俗吏；仲尼無攻伐之勛，不可以為不及於韓白矣。身名並全，謂之為上。隱居求誌，先民嘉焉。夷齊一介，不合變通，古人嗟嘆，謂不降辱。夫言不降者，明隱逸之為高也；不辱者，知羈縶之為洿也。聖人之清者，孟軻所美，亦雲天爵貴於印綬。誌修遺榮，孫卿所尚，道義既備，可輕王公。而世人所畏唯勢，所重唯利。盛德身滯，便謂庸人；器小任大，便謂高士。或有乘危冒崄，投死忘生，棄遺體於萬仞之下，邀榮華乎一朝之間，比夫輕四海愛脛毛之士，何其緬然邪！」
15. 仕人曰：「潛退之士，得意山澤，不荷世貴，蕩然縱肆，不為時用，嗅祿利(有脫文)，誠為天下無益之物，何如？」
16. 逸民答曰：「夫麟不吠守，鳳不司晨，騰黃不引犁，屍祝不治庖也。且夫揚大明乎無外，宜嫗煦之和風者，日也；耀華燈於暗夜，治金石以致用者，火也。天下不可以經時無日，不可以一旦無火，然其大小，不可同也。江海之外，彌綸二儀，升為雲雨，降成百川；而朝夕之用，不及累仞之井，灌田溉園，未若溝渠之沃。校其巨細，孰為曠哉？
17. 桀紂，帝王也；仲尼，陪臣也。今見比於桀紂，則莫不怒焉；見擬於仲尼，則莫不悅焉。爾則貴賤果不在位也。故孟子雲，禹稷顏淵，易地皆然矣。宰予亦謂，孔子賢於堯舜遠矣。夫匹庶而鈞稱於王者，儒生高極乎唐虞者，德而已矣，何必官哉！
18. 「且夫交靈升於造化，運天地於懷抱，恢恢然世故不棲於心術，茫茫然寵辱不汨其純白，流俗之所欲，不能染其神，近人之所惑，不能移其誌。榮華，猶贅疣也；萬物，猶蜩翼也。若然者，豈肯詰屈其支體，俯仰其容儀，挹酌於其所不喜，修索於其所棄遺，怡顏以取進，曲躬以避退，恐俗人之不悅，戚我身之淩遲，屈龍淵為錐鉆之用，抑靈鼖為鼓兆鼙之音，推黃鉞以適釤鎌之持，撓華旗以入林杞之下乎？
19. 古公杖策而捐之，越翳入穴以逃之，季劄退耕以委之，老萊灌園以遠之，從其所好，莫與易也。故醇而不雜，斯則富矣；身不受役，其則貴矣。若夫剖符有土，所謂祿利耳，非富貴也。且夫官高者其責重，功大者人忌之，獨有貧賤，莫與我爭，可得長寶，而無憂焉。
20. 「濯裘布被，拔葵去織，豘不掩豆，菜肴糲餐，又獲逼下邀偽之譏，樹塞反坫，三歸玉食，穰侯之富，安昌之泰，則有僭上洿濁之累。未若遊神典文，吐故納新，求飽乎耒梠之端，索缊乎杼軸之間，腹仰河而已滿，身集一枝而余安，萬物蕓蕓，化為埃塵矣。食嚙弱糊口，布褐缊袍，淡泊肆誌，不憂不喜，斯尊樂，喻之無物也。
21. 「夫仕也者，欲以為名邪？則修毫可以洩憤懣，篇章可以寄姓字，何假乎良史，何煩乎镵鼎哉！孟子不以矢石為功，揚雲不以治民益世，求仁而得，不亦可乎？」
22. 仕人又曰：「隱遁之士，則為不臣，亦豈宜居君之地，食君谷乎？」逸民曰：「何謂其然乎！昔顏回死，魯定公將躬吊焉，使人訪仲尼。仲尼曰：『凡在邦內，皆臣也。』定公乃升自東階，行君禮焉。由此論之，『率土之濱，莫匪王臣』可知也。在朝者陳力以秉庶事，山林者修德以厲貪濁，殊途同歸，俱人臣也。王者無外，天下為家，日月所照，雨露所及，皆其境也。安得懸虛空，餐咀流霞，而使之不居乎地，不食乎谷哉？
23. 「夫山之金玉，水之珠貝，雖不在府庫之中，不給朝夕之用，然皆君之財也。退士不居肉食之列，亦猶山水之物也，豈非國有乎？許由不竄於四海之外，四皓不走於八荒之表也。故曰：萬邦黎獻，共惟帝臣。幹木不荷戈戍境，築壘疆場，而有蕃魏之功。今隱者潔行蓬蓽之內，以詠先王之道，使民知退讓，儒墨不替，此亦堯舜之所許也。昔夷齊不食周粟，鮑焦死於橋上，彼之硁硁，何足師表哉？
24. 「昔安帝以玄纁玉帛聘周彥祖。桓帝以玄纁玉帛聘韋休明，順帝以玄纁玉帛聘楊仲宣，就拜侍中，不到。魏文帝征管幼安不至，又就拜光祿勛，竟不到；乃詔所在常八月致羊一口酒二斛。桓帝玄纁玉帛聘憑借孺子，就拜太原太守及東海相，不到。順帝以玄纁玉帛聘樊季高，不到；乃詔所在常以八月致羊一口酒二斛，又賜幾杖，待以師傅之禮。獻帝時，鄭康成州辟舉賢良方正茂才，公府十四辟，皆不就；公車徵左中郎博士趙相侍中大司農，皆不起。昭帝公車徵韓福，到；賜帛五十匹及羊酒。法高卿再舉孝廉，本州五辟，公府八辟，九舉賢良博士，三徵，皆不就。桓帝以玄纁玉帛安車軺輪聘韓伯休，不到。以玄纁玉帛安車軺輪聘妾伯雅，就拜太中大夫犍為太守，不起。然皆見優重，不加威辟也。若此諸帝褒隱逸之士不謬者，則呂尚之誅華士為兇酷過惡，斷可知矣。」
25. 仕人乃悵然自失，慨爾永嘆曰：「始悟超俗之理，非庸瑣所見矣。」