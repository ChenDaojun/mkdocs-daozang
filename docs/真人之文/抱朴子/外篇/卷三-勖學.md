1. 抱樸子曰：夫學者所以清澄性理，簸揚埃穢，雕鍛礦璞，礱煉屯鈍，啟導聰明，飾染質素，察往知來，博涉勸戒，仰觀俯察，於是乎在，人事王道，於是乎備。進可以為國，退可以保己。是以聖賢罔莫孜孜而勤之，夙夜以勉之，命盡日中而釋，饑寒危困而不廢。豈以有求於當世哉？誠樂之自然也。
2. 夫斫削刻畫之薄伎，射禦騎乘之易事，猶須慣習，然後能善，況乎人理之曠，道德之遠，陰陽之變，鬼神之情，緬邈玄奧，誠難生知。雖雲色白，匪染弗麗；雖雲味甘，匪和弗美。故瑤華不琢，則耀夜之景不發；丹青不治，則純鉤之勁不就。火則不鉆不生，不扇不熾；水則不決不流，不積不深。故質雖在我，而成之由彼也。登閬風，捫晨極，然後知井谷之暗隘也；披七經，玩百氏，然後覺面墻之至困也。
3. 夫不學而求知，猶願魚而無網焉，心雖勤而無獲矣；廣博以窮理，猶須風而托焉，體不勞而致遠矣。粉黛至則西施以加麗，而宿瘤以藏醜；經術深則高才者洞達，鹵鈍者醒悟。文梓幹雲，而不可名臺榭者，未加班輪之結構也；天然爽朗，而不可謂之君子者，不識大倫之臧否也。
4. 欲超千里於終朝，必假追影之足；欲淩洪波而遐濟，必因艘楫之器；欲見無外而不下堂，必由之乎載籍；欲測淵微而不役神，必得之乎明師。故朱綠所以改素絲，訓誨所以移蒙蔽。披玄雲而揚大明，則萬物無所隱其狀矣；舒竹帛而考古今，則天地無所藏其情矣。況於鬼神乎？而況於人事乎？泥涅可令齊堅乎金玉，曲木可攻之以應繩墨，百獸可教之以戰陳，畜牲可習之以進退，沈鱗可動之以聲音，機石可感之以精誠，又況乎含五常而稟最靈者哉！
5. 低仰之駟，教之功也；鷙擊之禽，習之馴也。與彼凡馬野鷹，本實一類，此以飾貴，彼以質賤。運行潦而勿輟，必混流乎滄海矣；崇一簣而弗休，必鈞高乎峻極矣。大川滔瀁，則虬螭群遊；日就月將，則德立道備。乃可以正。夢乎丘旦，何徒解桎乎困蒙哉！
6. 昔仲由冠雞帶豘，靃珥鳴蟬，杖劍而舞，盛稱南山之勁竹，欲任掘強之自然；尼父善誘，染以德教，遂成升堂之生，而登四科之哲。子張鄙人，而灼聚兇猾，漸漬道訓，成化名儒，乃抗禮於王公，豈直免於庸陋！
7. 以是賢人悲寓世之倏忽，疾泯沒之無稱；感朝聞之弘訓，悟通微之無類；懼將落之明戒，覺罔念之作狂；不飽食以終日，不棄功於寸陰；鑒逝川之勉誌，悼過隙之電速；割遊情之不急，損人間之末務；洗憂貧之心，遣廣願之穢，息畋獵博奕之遊戲，矯晝寢坐睡之懈怠；知徒思之無益，遂振策於聖途。學以聚之，問以辯之，進德修業，溫故知新。
8. 夫周公上聖，而日讀百篇。仲尼天縱，而韋編三絕。墨翟大賢，載文盈車。仲舒命世，不窺園門。倪寬帶經以蕓鉏，路生截蒲以寫書，黃霸抱桎梏以受業，寧子勤夙夜以倍功，故能究覽道奧，窮測微言，觀萬古如同日，知八荒若廬庭，考七耀之盈虛，步三五之變化，審盛衰之方來，驗善否於既往，料玄黃於掌握，甄未兆以如成。故能盛德大業，冠於當世，清芒令問，播於罔極也。
9. 且夫聞商羊而戒浩瀁，訪鳥砮而洽東肅，諮萍實而言色味，訊土狗而識墳羊，披《靈寶》而知山隱，因折俎而說專車，瞻離畢而分陰陽之候，由冬螽而覺閏余之錯，何神之有？學而已矣。夫童謠猶助聖人之耳目，豈況《墳》《索》之弘博哉！
10. 才性有優劣，思理有修短。或有夙知而早成，或有提耳而後喻。夫速悟時習者，驥騄之腳也；遲解晚覺者，鶉鵲之翼也。彼雖尋飛絕景，止而不行，則步武不過焉；此雖咫尺以進，往而不輟，則山澤可越焉。明暗之學，其猶茲乎？蓋少則誌一而難忘，長則神放而易失，故修學務早，及其精專，習與性成，不異自然也。若乃絕倫之器，盛年有故，雖失之於旸谷，而收之於虞淵。方知良田之晚播，愈於座歲之荒蕪也。日燭之喻，斯言當矣。
11. 世道多難，儒教淪喪，文武之軌，將遂雕墜。或沈溺於聲色之中，或驅馳於競逐之路。孤貧而精六藝者，以遊夏之資，而抑頓乎九泉之下；因風而附鳳翼者，以駑庸之質，猶迴遑乎霞霄之表。舍本逐末者，謂之勤修庶幾；擁經求己者，謂之陸沈迂闊。於是莫不蒙塵觸雨，戴霜履冰，懷黃握白，提清挈肥，以赴邪徑之近易，規朝種而暮獲矣。
12. 若乃下帷高枕，遊神九典，精義賾隱，味道居靜，確乎建不拔之操，揚青於歲寒之後，不揆世以投跡，不隨眾以萍漂者，蓋亦鮮矣。汲汲於進趨，悒悶於否滯者，豈能舍至易速達之通途，而守甚難必窮之塞路乎？此川上所以無人，《子衿》之所為作。憫俗者所以痛心而長慨，憂道者所以含悲而頹思也。
13. 夫寒暑代謝，否終則泰，文武叠貴，常然之數也。冀群寇畢滌，中興在今，七耀遵度，舊邦惟新，振天彗以廣埽，鼓九陽之洪爐，運大鈞乎皇極，開玄模以軌物。陶冶庶類，匠成翹秀，蕩汰積埃，革邪反正。戢幹戈，橐弓矢，興辟雍之庠序，集國子，修文德，發金聲，振玉音。降風雲於潛初，旅束帛乎丘園，令抱翼之鳳，奮翮於清虛；項領之駿，騁跡於千里。使夫含章抑郁，窮覽洽聞者，申公伏生之徒，發玄纁，登蒲輪，吐結氣，陳立素，顯其身，行其道，俾聖世迪唐虞之高軌，馳升平之廣途，玄流沾於九垓，惠風被乎無外。五刑厝而頌聲作，和氣洽而嘉禾遂生，不亦休哉！
14. 昔秦之二世，不重儒術，舍先聖之道，習刑獄之法。民不見德，唯戮是聞。故惑而不知反迷之路，敗而不知自救之方，遂墮墜於雲霄之上，而敕韭粉乎不測之下。惟尊及卑，可無鑒乎！