1. 抱樸子曰：盡節無隱者，可為也。若夫使言必納而身必安者，須時。時之否也。夫奸兇之徒妒所不逮，擁上抑下，惡直醜正，憂畏公方之彈擊邪枉，是以務除勝己以紓其誅。明主不世而出，庸君迷於皂白，既不能受用忠益，或乃宣泄至言。於是弘恭石顯之徒，飾巧辭以構象似，假至公以售私奸。令獻長生之術者，反獲立死之罪；進安上之計者，旋受危身之禍。故曰：非言之難也，談之時難也。
2. 夫以賢說聖，猶未必即受，故伊尹幹湯，至於七十也。以智告愚，則必不入，故文諫紂，終不納也。言不見信，猶之可也。若乃李斯之誅韓非，龐涓之刖孫臏，上官之毀屈平，袁盎之中晁錯，不可勝載也。為臣不易，豈一途也哉！蓋往而不反者，所以功在身後；而藏器俟時者，所以百無一遇。高勛之臣曠代而一有；陷冰之徒，委積乎史策。悲夫，時之難遇也，如此其甚哉！由茲以言，吾知渭濱呂尚之儔，巖間傅說之屬，懷其王佐之器，抱其邈世之材，秉竿擁築，老死於庸兒之伍，而遂不遭文王高宗者，必不訾矣。