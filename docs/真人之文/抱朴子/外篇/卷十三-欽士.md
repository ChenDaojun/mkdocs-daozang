1. 抱樸子曰：由余在戎，而秦穆惟憂。楚殺得臣，而晉文乃喜。樂毅出而燕壞，種蠡入而越霸。破國亡家，失士者也。豈徒有之者重，無之者輕而已哉！柳惠之墓，猶挫元寇之銳，況於坐之於朝廷乎？幹木之隱，猶退踐境之攻，況於置之於端右乎？郅都之象，使勁虜振懾。孔明之屍，猶令大國寢鋒。以此禦侮，則地必不侵矣；以此率師，則主必不辱矣。
2. 是以明主旅束帛於窮巷，揚滯羽於瘁林，飛翹車於河梁，辟四門而不倦，不吝金璧，不遠千里，不憚屈己，不恥卑辭，而以致賢為首務，得士為重寶。舉之者受上賞，蔽之者為竊位。
3. 故公旦執贄於白屋，秦邵拜昌於張生。鄒子涉境，而燕君擁彗；莊周未食，而趙惠竦立。晉平接亥唐，腳痹而坐不敢正；齊任之造稷丘，雖頻繁而不辭其勞。楚王受笞於保申，□簡去甲於公廬，彼雖降高抑滿，以貴下賤，終亦並目以遠其明，假耳以廣其聰。龍騰虎踞，宜其然也。