1. 抱樸子曰：騄駬之騁逸跡，由造父之禦也；禹稷之序百揆，遭唐虞之主也。故能不勞而千里至，揖讓而頌聲作。若乃臧否之乘驌騻，殷辛之臨三仁，欲長驅輕騖，則轡急轅逼，欲盡規竭忠，則禍如發機。所以車傾於險途，國覆而不振也。故良駿敗於拙禦，智士躓於暗世。仲尼不能止魯侯之出，晏嬰不能遏崔杼之亂。其才則是，主則非也。
2. 夫君猶器也，臣猶物也，器小物大，不能相受矣。髫孺背千金而逐蛺蜨，越人棄八珍而甘蛙黽，即患不賞好，又病不識惡矣。夫不用，則雖珍而不貴矣；莫與，則傷之者必至。昔衛靈聽聖言而數驚，秦孝聞高談而睡寐，而欲緝隆平之化，收良能之勛，猶卻行以逐馳，適楚而道燕也。