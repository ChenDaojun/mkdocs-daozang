1. 抱樸子曰：擬玄黃之覆載，揚明並以表微；文彪日丙而備體，獨澄見以入神者，聖人也。稟高亮之純粹，抗峻標以邈俗，虛靈機以如愚，不貳過而諂黷者，賢人也。居寂寞之無為，蹈修直而執平者，道人也。盡烝嘗於存亡，保髮膚以揚名者，孝人也。垂惻隱於有生，恒恕己以接物者，仁人也。端身命以徇國，經險難而一節者，忠人也。覿微理於難覺，料倚伏於將來者，明人也。量理亂以卷舒，審去就以保身者，智人也。順通塞而一情，任性命而不滯者，達人也。不枉尺以直尋，不降辱以茍合者，雅人也。據體度以動靜，每清詳而無悔者，重人也。體冰霜之粹素，不染潔於勢利者，清人也。篤始終於寒暑，雖危亡而不猜者，義人也。守一言於久要，歷衰而不渝者，信人也。摛銳藻以立言，辭炳蔚而清允者，文人也。奮果毅之壯烈，騁幹戈以靜難者，武人也。甄《墳》《索》之淵奧，該前言以窮理者，儒人也。銳乃心於精義，吝寸陰以進德者，益人也。識多藏之厚亡，臨祿利而如遺者，廉人也。不改操於得失，不傾誌於可欲者，貞人也。恤急難而忘勞，以憂人為己任者，篤人也。潔皎分以守終，不遜避而茍免者，節人也。飛清機之英麗，言約暢而判滯者，辯人也。每居卑而推功，雖處泰而滋恭者，謙人也。崇敦睦於九族，必居正以赴理者，順人也。臨凝結而能斷，操繩墨而無私者，幹人也。拔朱紫於中構，剖猶豫以允當者，理人也。步七曜之盈縮，推興亡之道度者，術人也。赴白刃而忘生，格兕虎於林谷者，勇人也。整威容以肅眾，仗法度而無二者，嚴人也。創機巧以濟用，總音數而並精者，藝人也。淩強禦而無憚，雖險逼而不沮者，黠人也。執匪懈於夙夜，忘勞瘁於深峻者，勤人也。蒙謗讀言而晏如，不懾懼於可畏者，勁人也。聞榮譽而不歡，遭憂難而不變者，審人也。知事可而必行，不猶豫於群疑者，果人也。循繩墨以進止，不乾沒於僥幸者，謹人也。奉禮度以戰兢，及親屬而無尤者，良人也。履道素而無欲，時雖移而不變者，樸人也。凡此諸行，了無一然，而不躋善人之跡者，下人也。
2. 門人請曰：「善人之行，既聞其目矣；惡者之事，可以戒俗者，願文垂誥焉。」  
抱樸子曰：「不致養於所生，損道而危身者，悖人也。懷邪偽以偷榮，豫利己而忘生者，逆人也。背仁義之正途，茍危人以自安者，兇人也。好爭奪而無厭，專醜正而害直者，惡人也。出繩墨以傷刻，心好殺而安忍者，虐人也。飾邪說以浸潤，構謗累於忠貞者，讒人也。雖言巧而行違，實履濁而假清者，佞人也。不原本於枉直，茍好勝而肆怒者，暴人也。措細善以取信，陰挾毒而無親者，奸人也。承風指以茍容，揆主意而扶非者，諂人也。言不計於反覆，好輕諾而無實者，虛人也。睹利地而忘義，棄廉恥以茍得者，貪人也。睹艷逸而心蕩，飾絝綺而思邪者，淫人也。見成事而疑惑，動失計而多悔者，暗人也。背訓典而自任，恥請問於勝己者，損人也。知善事而不逮，雖多為而無成者，劣人也。委德行而不修，奉權勢以取媚者，弊人也。履蹊徑以僥速，推貨賄以爭津者，邪人也。既傲很以無禮，好淩辱乎勝己者，悍人也。被抑枉則自誣，事無苦而振懾者，怯人也。治細辯於稠眾，非其人而盡言者，淺人也。暗事宜之可否，雖企慕而不及者，頑人也。知事非而不改，聞良規而增劇者，惑人也。無濟恤之仁心，輕告絕於親舊者，薄人也。既疾其所不逮，喜他人之有災者，妒人也。專財谷而輕義，觀困匱而不振者，吝人也。冒至危以僥幸，植禍敗而不悔者，愚人也。情局碎而偏黨，誌唯務於盈利者，小人也。騁鷹犬於原獸，好博戲而無已者，迷人也。忘等威之異數，快飾玩之誇麗者，奢人也。耽聲色於飲宴，廢慶吊於人理者，荒人也。既無心於修尚，又怠惰於家業者，懶人也。無抑斷之威儀，每脫易而不思者，輕人也。觀道義而如醉，聞貨殖而波擾者，穢人也。杖淺短而多謬，暗趨舍之臧否者，笨人也。憎賢者而不貴，聞高言而如聾者，囂人也。睹朱紫而不分，雖提耳而不悟者，蔽人也。違道義以趑趄，冒禮刑而罔顧者，亂人也。每動作而受嗤，言發口而違理者，拙人也。事酋豪如仆虜，值衰微而背惠者，慝人也。捐貧賤之故舊，輕人士而踞傲者，驕人也。棄衰色而廣欲，非宦學而遠遊者，蕩人也。無忠信之純固，背恩養而趨利者，叛人也。當交顏而面從，至析離而背毀者，偽人也。習強梁而專己，距忠告而不納者，刺人也。」
3. 抱樸子曰：人技未易知，真偽或相似。士有顏貌修麗，風表閑雅，望之溢目，接之適意，威儀如龍虎，盤旋成規矩。然心蔽神否，才無所堪，心中所有，盡附皮膚。口不能吐片奇，筆不能屬半句；入不能宰民，出不能用兵；治事則事廢，銜命則命辱。動靜無宜，出處莫可。蓋難分之一也。
4. 士有貌望樸悴，容觀矬陋，聲氣雌弱，進止質澀。然而含英懷寶，經明行高，榦過元凱，文蔚春林。官則庶績康用，武則克全獨勝。蓋難分之二也。
5. 士有謀猷淵邃，術略入神，智周成敗，思洞幽玄，才兼能事，神器無宜；而口不傳心，筆不盡意，造次之接，不異凡庸。蓋難分之三也。
6. 士有機變清銳，巧言綺粲，擥引譬喻，淵湧風厲；然而口之所談，身不能行；長於識古，短於理今，為政政亂，牧民民怨。蓋難分之四也。
7. 士有外形足恭，容虔言恪，而神疏心慢，中懷散放，受任不憂，居局不治，蓋難分之五也。
8. 士有控弦命中，空拳入白，倒乘立騎，五兵畢習；而體輕慮淺，手剿心怯，虛試無對，而實用無驗。望塵奔北，聞敵失魄。蓋難分之六也。
9. 士有梗概簡緩，言希貌樸，細行闕漏，不為小勇，口止局口止脊拘檢，犯而不校，握爪垂翅，名為弱願。然而膽勁心方，不畏強禦，義正所在，視死猶歸，支解寸斷，不易所守。蓋難分之七也。
10. 士有孝友溫淑，恂恂平雅，履信思順，非禮不蹈，安困潔誌，操清冰霜；而疏遲迂闊，不達事要，見機不作，所為無成，居己梁倡，受任不舉。蓋難分之八也。
11. 士有行己高簡，風格峻峭，嘯傲偃蹇，淩儕慢俗，不肅檢括，不護小失，適情率意，旁若無人，朋黨排譴，談者同敗，士友不附，品藻所遺。而立朝正色，知無不為，忠於奉上，明以攝下。蓋難分之九也。
12. 士有含弘曠濟，虛己受物，藏疾匿瑕，溫恭廉潔，勞謙沖退，救危全信，寄命不疑，托孤可保；而純良暗權，仁而不斷，善不能賞，惡不忍罰，忠貞有余，而榦用不足，操柯猶豫，廢法效非，枉直混錯，終於負敗。蓋難分之十也。
13. 夫物有似而實非，若然而不然。料之無惑，望形得神，聖者其將病諸，況乎常人？故用才取士，推昵結友，不可以不精擇，不可以不詳試也。若乃性行之惑變，始正而終邪，若王莽初則美於伊霍，晚則劇於趙高，又非中才所能逆盡也。
14. 若令士之易別，如鷦鷯之與鴻鵠，狐兔之與龍麟者，則四兇不得官於堯朝，管蔡不得幾危宗周，仲尼無淡臺之失，延陵無捐金之恨，伊尹無七十之勞，項羽無嫌範之悔矣。所患於其如石武石夫之亂瑾瑜，鷦螟之似鳳皇，凝冰之類水精，煙熏之疑雲氣，故令不謬者鮮也。惟帝難之，矧乎近人哉！
15. 夫惟大明，玄鑒幽微，靈銓揣物，思灼沈昧，瞻山識璞，臨川知珠。士於難分之中，而無取舍之恨者，使臧否區分，抑揚鹹允。武丁姬文不獨治，而傅說呂尚不永棄，高莽宰嚭不得成其惡，弘恭石顯無所容其偽矣。其蓋取士之較略，選擇之大都耳。精微以求，存乎其人，固非毫翰之所備縷也。