1. 抱樸子曰：三臺九列，坐而論道；州牧郡守，操綱舉領。其官益大，其事愈優，煩劇所鍾，其唯百里。眾役於是乎出，誅求之所叢赴，牧守雖賢而令長不堪，則國事不舉，萬機有闕，其損敗豈徒止乎一境而已哉！
2. 令長尤宜得才，乃急於臺省之官也。用之不得其人，其故無他也，在乎至公之情不行，而任私之意不違也。或父兄貴重，而子弟以聞望見選；或高人屬托，而凡品以無能見敘；或是所宿念，或親戚匪他，知其不可而能用此等。亦時有快者，不為盡無所中也。要於不精者率多矣。其能自效立，勉修清約，夙夜在公，以求眾譽，懼風績之不美，恥知己之謬舉，鮮矣！庸猥之徒，器小誌近，冒於貨賄，唯富是圖，肆情恣欲，無止無足。在所司官，知其有足，賴主人舉劾彈糾，終於當解，慮其結怨，反見中傷，不敢犯觸，而恣其貪殘矣。如此，黎庶亦安得不困毒而離判！離判者眾，則不得屯聚而為群盜矣。
3. 夫百尋之室，焚於分寸之飈；千丈之陂，潰於一蟻之穴。何可不深防乎！何可不改張乎！而秉斤兩者，或舍銓衡而任情；掌柯斧者，或曲繩墨於附己。選之者既不為官擇人，而求之者又不自謂不任，於是蒞政而政荒，牧民而民散，或有穢濁驕奢而困百姓者矣，或有苛虐酷烈而多怨判者矣，或有暗塞退憒而庶事亂者矣，或有潦倒疏緩而致馳壞者矣，或有好興不急而疲人力者矣，或有藏養逋逃而行淩暴者矣，或有不曉法令而受欺弄者矣，或有以音聲酒色而致荒湎者矣，或有圍棋樗蒲而廢政務者矣，或有田獵遊飲而忘庶事者矣，或有不省辭訟而刑獄亂者矣。百姓不堪，起為寇賊，釁咎發聞，寘於叢棘，虧君上之明，益刑書之煩，而民之荼毒，亦已深矣！
4. 夫用非其人，譬猶被木馬以繁纓，何由騁跡於追風？以壤龍當雲雨，安能耀景於天衢哉？若秉國之鈞，出納王命者，審良藥之顧眄，不令跛蹇廁騏騄，冒昧茍得，暗於自量者，慮中道之顛躓，不以駑薾服鸞衡，則何患庶績之不康，何憂四兇之不退，三皇豈足四，五帝難六哉！