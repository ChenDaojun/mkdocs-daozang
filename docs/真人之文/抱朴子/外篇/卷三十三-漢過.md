1. 抱樸子曰：歷覽前載，逮乎近代，道微俗弊，莫劇漢末也。當途端右閹官之徒，操弄神器，秉國之鈞，廢正興邪，殘仁害義，蹲踏背憎，即聾從昧，同惡成群，汲引奸黨。吞財多藏，不知紀極，而不能散錙銖之薄物，施振清廉之窮儉焉。進官則非多財者不達也，獄訟則非厚貨者不直也，官高勢重，力足拔才，而不能發毫厘之片言，進益時之翹俊也。其所用也，不越於妻妾之戚屬；其惠澤也，不出乎近習之庸瑣。莫戒臧文竊位之譏，靡追解狐忘私之義，分祿以擬王林，致事以由方回。故列子比屋，而門無鄭陽之恤；高概成群，而不遭暴生之薦。抑挫獨立，推進附己，此樊姬所以掩口，馮唐所以永慨也。
2. 幹時率皆素餐俞容，掩德蔽賢，忌有功而危之，疾清白而排之，諱忠讜而陷之，惡特立而擯之，柔媚者受崇飾之佑，方稜者蒙訕棄之患。養豺狼而殲驎虞，殖枳棘而翦椒桂。於是傲兀不檢丸轉萍流者謂之弘偉大量；苛碎峭崄懷螫挾毒者，謂之公方正直；令色警慧有貌無心者，謂之機神朗徹；利口小辯希指巧言者，謂之標領清妍；猝突萍鸴驕矜輕侻者，謂之巍峨瑰傑；嗜酒好色阘茸無疑者，謂之率任不矯；求取不廉好奪無足者，謂之淹曠遠節；蓬發褻服遊集非類者，謂之通美泛愛；反經詭聖順非而博者，謂之莊老之客；嘲弄嗤妍淩尚侮慢者，謂之蕭豁雅韻；毀方投圓面從響應者，謂之絕倫之秀；憑倚權豪推貨履徑者，謂之知變炎奇；懶看文書望空下名者，謂之業大誌高；仰賴強親位過其才者，謂之四豪之匹；輸貨勢門以市名爵者，謂之輕財貴義；結黨合譽行與口違者，謂之以文會友；左道邪術假托鬼怪者，謂之通靈神人；卜占小數誑飾禍福者，謂之知來之妙，（般馬）弄矟一夫之勇者，謂之上將之元；合離道聽偶俗而言者，謂之英才碩儒。
3. 若夫體亮行高，神清量遠，不諂笑以取悅，不曲言以負心，含霜履雪，義不茍合，據道推方，嶷然不群，風雖疾而枝不撓，身雖困而操不改，進則切辭正論，攻過箴闕，退則端誠杜私，知無不為者，謂之門音騃徒苦。夙興夜寐，退食自公，憂勞損益，畢力為政者，謂之小器俗吏。於是明哲色斯而幽遁，高俊括囊而佯愚，疏賤者奮飛以擇木，縶制者曲從而朝隱，知者不肯吐其秘算，勇者不為致其果毅，忠謇離退，奸兇得誌，邪流溢而不可遏也，偽途辟而不可杜也。以臻乎淩上替下，盜賊多有，宦者奪人主之威，三九死庸豎之手。忠賢望士，謂之黨人，囚捕誅鋤，天下嗟嗷，無罪無辜，閉門遇禍。微煙起於蕭墻，而飈焚遍於宇宙；淺隙發於膚寸，而波濤漂乎四極。金城屠於庶寇，湯池航於一葦，勁銳望塵而冰泮，征人倒戈而奔北，飛鋒薦於戶衣闥，左衽掠於禁省，禾黍生於廟堂，榛莠秀乎玉階，雲觀變為狐兔之藪，象魏化為虎豹之蹊，東序煙燼於委灰，生民火焦淪於淵火，兇家害國，得罪竹帛，良史無褒言，金石無德音。夫何哉？夫人故也。