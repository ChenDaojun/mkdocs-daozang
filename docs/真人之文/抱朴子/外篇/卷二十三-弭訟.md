1. 姑子劉君士由之論曰：「人綱始於夫婦，判合擬乎二儀。是故大婚之禮，古人所重，將合二姓之好，以承祖宗之基。主人拜迎於門，聽命於廟，玄纁贄幣，親禦授綏，婿有三年之喪，致命女氏，女氏許諾而不敢改。大喪既沒，請命於婿，婿有辭焉，然後乃嫁。所以崇敬讓也。豈有先訟後婿之謂乎？
2. 而末世輕慢，傷化敗俗，舉不修義，許而弗與，訟鬩穢辱，煩塞官曹。今可使諸爭婚者，未及同牢，皆聽義絕，而倍還酒禮，歸其幣帛。其嘗已再離者，一倍裨娉。其三絕者，再倍裨娉。如此，離者不生訟心，貪吝者無利重受，乃王治要術，不易之永法也。」
3. 抱朴子答曰：「劉君憫德讓之淩替，疾民爭之損化，雖速我訟，室家不足，用和之貴，將遂淪胥。創讜言以拾世遺，建嘉謀以拯流遁，紛嘩之俗，將以此而易，無恥之風，將由此而移。彌綸情偽，固難間矣。誠經國之永法，至益之篤論也。
4. 洪以不敏，不識至理，造次承問，竊有疑焉。夫婚媾之結，義無逼迫，彼則簡擇而求，此則可意乃許，輕諾後悔，罪在女氏，食言棄信，與奪任情，嚴防峻制，未之能弭。今猥恣之，唯責裨娉倍貧者所憚也，豐於財者，則適其願矣。後所許者，或能富殖，助其裨娉，必所甘心。然則先家拱默，不得有言，原情論之，能無怨嘆乎？
5. 夫不伏之人，視死猶歸，血刃之禍，於是將起。今茍惜其辭訟之小醜，而構其難忍之大恨，所謂愛其僦覽之煩，忘其雕殞之酷也。夫買物於市者，或加價而奪之，則鮮忍而不忿然矣，況乎見奪待告之妻哉！此法遂用者，將使結婚者，雖納敬親迎，猶抱有見奪之慮。何者？劉君之論，以同牢為斷，固也。
6. 爾則女氏雖受幣積年，恒挾在意之威，恃可數奪，必惰於擇婿，婿小不得意，便得改悔，結讎帶禍，莫此之甚矣。曩人畫法，慮關終始，杜漸防萌，思之良精，而不關恣奪之路，斷以報板之制者，殆有決乎？
7. 儻令女有國色，傾城絕倫，而值豪右權臣之徒，目玩冶容，心忘禮度，資累千金，情無所吝。十倍還娉，猶所不憚，況但一乎？華氏不難於殺孔父而取其妻，楚人為子迎婦，以其美而自納之。以此論之，豈惜傾竭居產以助女氏還前家之直哉！小人輕薄，睚眥成怨，又喜委衰逐盛，蹋冷趨熱，此法之行，則必多奪貧賤而與富貴者矣。不審吾君，何方以防弊乎！
8. 或曰：可使女氏受娉無豐約，皆以即日報板，後皆使時人署姓名於別板，必十人已上，必備遠行及死亡。又令女之父兄若伯叔，答婿家書，必手書一紙，若有變悔而證據明者，女氏父母兄弟，皆加刑罪。如此，庶於無訟者乎！