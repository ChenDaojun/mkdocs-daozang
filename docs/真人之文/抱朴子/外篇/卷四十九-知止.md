1. 抱樸子曰：祝莫大於無足，福莫厚乎知止。抱盈居沖者，必全之算也；宴安盛滿者，難保之危也。若夫善卷巢許管胡之徒，鹹蹈雲物以高騖，依龍鳳以竦跡，覘韜鋒於香餌之中，寤覆車乎來軔之路，違險途以遐濟，故能免詹何之釣緡，可謂善料微景於形外，覿堅冰於未霜，徙薪曲突於方熾之火，纚舟弭楫於沖風之前，瞻九牛害而深沈，望密蔚而曾逝，不托巢於葦苕之末，不偃寢乎崩山之崖者也。斯皆器大量弘，審機識致，淩儕獨往，不牽常欲，神叁造化，心遺萬物，可欲不能蠆介其純粹，近理不能耗滑其清澄。茍無若人之自然，誠難企及乎絕軌也。徒令知功成者身退，處勞大者不賞，狡兔死則知獵犬之不用，高鳥盡則覺良弓之將棄。鑒彭韓之明鏡，而念抽簪之術；睹越種之暗機，則識金象之貴。若範公泛艘以絕景，薛生遜亂以全潔，二疏投印於方盈，田豫釋紱於漏盡，進脫亢悔之咎，退無濡尾之吝，清風足以揚千載之塵，德音足以祛將來之惑。方之陳寶，不亦邈乎！
2. 或智小敗於謀大，或轅弱折於載重，或獨是陷於眾非，或盡忠訐於兼會，或倡高算而受晁錯之禍，或竭心力而遭吳起之害。故有口止局高口止脊厚，猶不免焉。公旦之放，仲尼之行，賈生遜擯於下士，子長熏腎乎無辜，樂毅平齊，伍員破楚，白起以百勝拓疆，文子以九術霸越，韓信功蓋於天下，黥布滅家以佐命，榮不移晷，辱已及之。不避其禍，豈智者哉！為臣不易，豈將一途，要而言之，決在擇主。我不足賴，其驗如此。告退避賢，潔而且安，美名厚實，福莫大焉。能修此術，萬未有一。吉兇由人，可勿思乎！逆耳之言，樂之者希，獻納期榮，將速身禍，救誹謗其不暇，何信受之可必哉！
3. 夫矢曾繳紛紜則鴛雛徊翮，坑阱充蹊則麟虞斂跡。情不可極，欲不可滿，達人以道制情，以計遣欲，為謀者猶宜使忠，況自為策而不詳哉！蓋知足者常足也，不知足者無足也。常足者，福之所赴也；無足者，禍之所鍾也。生生之厚，殺哉生矣，宋氏引苗，郢人張革，誠欲其快，而實速萎裂，知進忘退，斯之謂乎？
4. 夫筴奔而不止者，鮮不傾墜；淩波而無休者，希不沈溺；弄刃不息者，傷刺之由也；斫擊不輟者，缺毀之原也。盈則有損，自然之理，周廟之器，豈欺我哉？故養由之射，行人識以馳弦，東野之禦，顏子知其方敗，成功之下，未易久處也。夫飲酒者不必盡亂，而亂者多焉；富貴者豈其皆危，而危者有焉。智者料事於倚伏之表，伐木於毫末之初，吐高言不於累棋之際，議治裘不於群狐之中，古人佯狂為愚，豈所樂哉！時之宜然，不獲已也。亦有深逃而陸遭波濤，幽遁而水被焚燒，若龔勝之絕粒以殞命，李業煎蹙以吞鴆，由乎跡之有朕，景之不滅也。若使行如蹈冰，身如居陰，動無遺蹤可尋，靜與無為為一，豈有斯患乎！又況乎揭日月以隱形骸，擊建鼓以徇利器者哉！夫值明時則優於濟四海，遇險世則劣於保一身，為此永慨，非一士也。
5. 吾聞無熾不滅，靡溢不損，煥赫有委灰之兆，春草為秋瘁之端，日中則昃，月盈則蝕，四時之序，成功者退。遠取諸物，則構高崇峻之無限，則頹壞惟憂矣；近取諸身，則嘉膳旨酒之不節，則結疾傷性矣。況乎其高概雲霄而積之猶不止，其威震人主而加崇，又不息者乎！蚊虻墮山，適足翺翔；兕虎之墜，碎而為齏。此言大物，不可失所也。且夫正色彈違，直道而行，打撲幹紀，不慮讎隟，則怨深恨積。若舍法容非，屬托如響，吐剛茹柔，委曲繩墨，則忠□喪敗，居此地者，不變勞乎？是以身名並全者甚希，而折足覆食束者不乏也。然而入則蘭房窈窕，朱帷組帳，文茵兼舒於華第，艷容粲爛於左右，輕體柔聲，清歌妙舞，宋蔡之巧，陽阿之妍，口吐辨菱延露之曲，足躡淥水七槃之節，知音悅耳，冶姿娛心，密宴繼集，醽醁不撤，仰登綺閣，俯映清淵，遊果林之丹翠，戲蕙囿之芬馥，文鱗瀺灂，朱習頡頏，飛繳墮雲鴻，沈綸引魴鯉，遠珍不索而交集，玩弄紛華而自至。出則朱輪耀路，高蓋接軫，丹旗雲蔚，麾節翕赫，金口嘈口獻，戈甲璀錯，得意托於後乘，嘉旨盈乎屬車，窮遊觀之娛，極畋漁之歡。聖明之譽，滿耳而入；諂悅之言，異口同辭。於時眇然，意蔑古人，謂伊呂管晏，不足算也。
6. 豈覺崇替之相為首尾，哀樂之相為朝暮，肯謝貴盛，乞骸骨，背朱門而反丘園哉！若乃聖明在上，大賢贊事，百揆非我則不敘，兆民非我則不濟，高而不以危為憂，滿而不以溢為慮者，所不論也。