1. 抱樸子曰：昔在唐虞，稽古欽明，猶俟群後之翼亮，用臻巍巍之成功。故能熙帝之載，庶績欺凝，四門穆穆，百揆時序，蠻夷無猾夏之變，阿閣有鳴鳳之巢也。喻之元首，方之股肱，雖有尊卑之殊，邈實若一體之相賴也。
2. 君必度能而授者，備乎覆食束之敗；臣必量才而受者，故無流放之禍。夫如影如響，俯伏惟命者，偷容之屍素也。違令犯顏，蹇蹇匪躬者，安上之民翰也。先意承指者，佞諂之徒也；匡過弼違者，社稷之鯁也。必將伏斧金質而正諫，據鼎鑊而盡言。忠而見疑，諍而不得者，待放可也；必死無補，將增主過者，去之可也。
3. 其動也，匪訓典弗據焉；其靜也，匪憲章弗循焉。請托無所容，申繩不顧私。明刑而不濫乎所恨，審賞而不加乎附己。不專命以招權，不含洿而談潔。進思盡言以攻謬，退念推賢而不蔽。夙興夜寐，戚庶事之不康也；儉躬約誌，若策奔於薄冰也。
4. 納謀貢士，不宣之於口；非義之利，不棲之乎心。立朝則以砥矢為操，居己則以羔羊為節。當危值難，則忘家而不顧命。擥衡執銓，則平懷而無彼此。儀蕭曹之指揮，羨張陳之奇畫，追周勃之盡忠，準二鮑之直視，蹈嬰弘之節叢，執恬毅之守終，甘此離紀炙身之分，戒彼韓英失忠之禍。出不辭勞，入不數功，歸勛引過，讓以先下，專誠祗栗，恒若天威之在顏也；宵夙虔竦，有如湯鑊之在側也。
5. 負荷寄托，則以伊周為師表；宣力四方，則以吉召為軌儀；送往視居，則竭忠貞而不辶回；搏噬幹紀，則若鷹鹯之鷙鳥雀；蕃捍疆場，則慕魏絳李牧之高蹤；蒞眾撫民，則希文翁信臣之德化。夫忠至者無(原脫一字)以為國，況懷智以迷上乎？義督者滅祀而無憚，況黜辱之敢辭乎？故能保勞貴以顯親，托良哉於輿歌。昆吾彜器，能者鐫勛。臯陶後稷，亦何人哉！
6. 抱樸子曰：人臣勛不弘，則恥俸祿之虛厚也；績不茂，則羞爵命之妄高也。履信思順，天人攸贊；畏盈居謙，乃終有慶。舉足則蹈道度，抗手則奉繩墨，褒崇雖淹留，而悔辱亦必遠矣。若夫損上以附下，廢公以營私，阿媚曲從，以水濟水，君舉雖謬，而諂笑贊善。數進玩好，陷主於惡。巧言毀政，令色取悅，上蔽人主之明，下杜進賢之路；外結出境之交，內樹背公之黨。雖才足飾非，言足文過，專威若趙高，擅朝如董卓，未有不身膏剡鋒，家糜湯火者也。然而愚瞽舍正即邪，違真侶偽，親覽傾僨，不改其軌，殃禍之集，匪降自天也。
7. 抱樸子曰：臣喻股肱，則手足也。履冰執熱，不得辭焉。是以古人方之於地，掘之則出水泉，樹之則秀百谷；生者立焉，死者入焉。功多而不望賞，勞瘁而不敢怨。審識斯術，保己之要也。
8. 抱樸子曰：臣職分則治，統廣則多滯。非賁獲之壯，不可以舉兼人之重；非萬夫之特，不可以總異官之局。韓侯所以罪侵冒之典，子元所以懼不勝之禍也。若乃才力絕倫，文武兼允，入有腹心之高算，出有折沖之遠略，雖事殷而益舉，兩循而俱濟，舍之則彜倫斁，委之而無其人者，兼之可也；非此器也，宜自忖引，轅若載重，鮮不及矣。常人貪榮，不慮後患，身既傾溺，而禍逮君親，不亦哀哉！人皆辭斧斤所未開，而莫讓攝官所不堪。嗟乎！陳李所以作戒於力少，而子房所以高蹈於挹盈也。