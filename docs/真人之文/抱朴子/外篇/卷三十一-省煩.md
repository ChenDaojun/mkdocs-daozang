1. 抱撲子曰：安上治民，莫善於禮，彌綸人理，誠為曲備。然冠婚飲射，何煩碎之甚邪！人倫雖以有禮為貴，但當令足以敘等威而表情敬，何在乎升降揖讓之繁重，拜起俯伏之無已邪！往者天下乂安，四方無事，好古官長，時或修之，至乃講試累月，督以楚撻，晝夜修習，廢寢與食。經時學之，一日試之，執卷從事，案文舉動，黜謫之罰，又在其間，猶有過誤，不得其意。而欲以為以此為生民之常事，至難行也。此墨子所謂累世不能盡其學，當年不能究其事者也。
2. 古人詢於草芻蕘，博辨童謠，狂夫之言，猶在擇焉。至於墨子之論，不能非也。但其張刑網，開途徑，浹人事，備王道，不能曲述耳。至於譏葬厚，刺禮煩，未可棄也。
3. 自建安之後，魏之武文，送終之制，務在儉薄，此則墨子之道，有可行矣。余以為喪亂既平，朝野無為，王者所制，自君作古。可命精學洽聞之士，才任損益，免於拘愚者，使刪定三禮，割棄不要，次其源流，總合其事，類集以相從。其煩重遊說，辭異而義同者存之，不可常行除之。無所傷損，卒可斷約而舉之，勿令沈隱，復有凝滯。其吉兇器用之物，俎豆觚觶之屬，衣冠車服之制，旗章辨色之美，宮室尊卑之品，朝饗賓主之儀，祭奠殯葬之變，郊祀禘祫之法，社稷山川之禮，皆可減省，務令約儉。夫約則易從，儉則用少；易從則不煩，用少則費薄；不煩則涖事者無過矣，費薄則調求者無苛矣。拜休揖讓之節，升降盤旋之容，使足敘事，無令小碎。條牒各別，令易案用。
4. 今五禮混撓，雜飾紛錯，枝分葉散，重出互見，更相貫涉。舊儒尋案，猶多所滯，駁難漸廣異同無已，殊理兼說，歲增月長，自非至精，莫不惑悶。躊躇岐路之衢，悉勞群疑之藪，煎神瀝思，考校判例，嘗有窮年，竟不豁了。治之勤苦，決嫌無地，呻吟尋析，憔悴決角，修之華首不立，妨費日月，廢棄他業，悉困後生，真未央矣。長致章句，多於本書。今若契合雜俗，次比種稷，刪削不急，抗其綱，校其令，炳若日月之著明，灼若五色之有定，息學者萬倍之役，弭諸儒爭訟之煩，將來達者觀之，當美於今之視周矣。此亦改燒石去血食之比，無所憚難，而恨恨於惜懷，推車遲於去巢居也。
5. 然守常之徒，而卒聞此義，必將愕然創見，謂之狂生矣。夫三王不相沿樂，五帝不相襲禮，而其移風易俗，安上治民一也。或革或因，損益懷善，何必當乘船以登山，策馬以涉川，被甲以升廟堂，重裘以當隆暑乎！若謂古事終不可變，則棺槨不當代薪埋，衣裳不宜改裸袒矣。