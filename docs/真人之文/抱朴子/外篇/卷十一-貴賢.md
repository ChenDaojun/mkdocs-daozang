1. 抱樸子曰：舍輕艘而涉無涯者，不見其必濟也；無良輔而羨隆平者，未聞其有成也。鴻鸞之淩虛者，六翮之力也；淵虬之天飛者，雲霧之偕也。故招賢用者，人主之要務也；立功立事者，髦俊之所思也。若乃樂治定而忽智士者，何異欲致遠途而棄騏騄哉！
2. 夫拔丘園之否滯，舉遺漏之幽人，職盡其才，祿稱其功者，君所以待賢者也；勤夙夜之在公，竭心力於百揆，進善退惡，知無不為者，臣所以報知己也。世有隱逸之民，而無獨立之主者，士可以喜遁而無憂，君不可以無臣而致治。是以傅說呂尚不汲汲於聞達者，道德備則輕王公也。而殷高周文乃夢想乎得賢者，建洪勛必須良佐也。
3. 患於生乎深宮之中，長乎婦人之手，不識稼穡之艱難，不知憂懼之何理，承家繼體，蔽乎崇替。所急在乎侈靡，至務在乎遊晏，般於畋獵，湎於酣樂，聞淫聲則驚聽，見艷色則改視。役聰用明，止此二事。鑒澄人物，不以經神，唯識玩弄可以悅心誌，不知奇士可以安社稷。犀象珠玉，無足而至自萬里之外；定傾之器，能行而淪乎四境之內。二豎之疾既據而募良醫，棟橈之禍已集而思謀夫，何乎火起乃穿井，覺饑而占田哉！夫庸隸猶不可以不拊循而卒盡其力，安可以無素而暴得其用哉？