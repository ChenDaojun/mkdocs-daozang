1. 抱樸子曰：騕褭能奮蘭筋以絕景，而不能履冰以乘深；猛虎能似雷霆以博噬，而不能踴雲霧以淩虛。鴻鶤不能振翅於籠罩之中，輕鷂不能電擊於幾筵之下。物既然矣，人亦如之。故能調和陰陽者，未必能兼百行修簡書也；能敷五邁九者，不必能全小潔經曲碎也。
2. 惠子，上相之標也，而不能役舟楫以淩陽侯；漢高，神武之傑也，而不能治產業端檢括；淮陰，良將之元也，而不能修農商免饑寒；周勃，社稷之鯁也，而不能答錢穀責獄辭。若以所短棄所長，則逸儕拔萃之才不用矣；責具體而論細禮，則匠世濟民之勛不著矣。
3. 天不能平其西北，地不能隆其東南，日月不能摛光於曲穴，沖風湧揚波於井底。擿齒則松槚不及一寸之筵，挑耳則棟梁不如鷦鷯之羽，彈鳥則千金不及丸泥之用，縫緝則長劍不及數寸之針。何必伏巨象而捕鼠，制大鵬以司晨乎？故姜牙賣煦(疑作「漿』)無所售，而見師於文武；蔣生憒慢於百里，而獨步三槐。