## 敲爻歌直解序
《敲爻歌》乃呂祖丹經中了命了性，有次有序，徹始徹終之口訣，非同其餘詩詞論說僅言大略也，蓋此歌系呂祖成道以後所作，就其自已經歷工程、火候、次序，細示於人耳。

世之注疏者，多無真傳，或以閨丹解，或以爐火解，或以搬運解，皆不合乎性命正理。

間有以正理解者，而又不分次序；間有強分次序者，而又不破取象，各憑臆見，自分枝葉，獨惑人心，無益有損，將祖師當年一片普度之慈心，置於無用之地矣。

余自幼慕道，即常讀此歌，取諸家解說，細閱參看，疑為閨丹，又似爐火，疑為爐火，又似般運，忽此忽彼，或信或疑，究無定見，及得龕谷老師之旨，始知非閨丹，非爐火，非搬運，乃無上至真之妙道也。

後遇仙留丈人，而于前後次序，藥物分數，方能豁然貫通，因歎諸家注疏者，皆是以鳥為鸞，指鹿為馬，不是解聖道，實是毀聖道；不是闡聖道，實是亂聖道，久欲解釋，不敢下筆，數十年來求其佳解，終不可得。

爰于嘉慶六年，沐浴焚香，誠心告命，逐節細釋，前者前之，後者後之，句句落實，字字歸真，還丹、金丹、神丹三丹，各分交界；初乘、中乘、上乘三乘，各別階梯。

想至於龍虎鉛汞、朱砂水銀、嬰兒姹女、金花仙物、黃婆土釜等等法象異名，盡皆破解，剝核見仁，為大眾一一直說，絕無隱匿，使閱者過目了然，庶不為竊取聖道者之所誤矣，此余之本心，亦祖師之本心。注成之後，名之曰《敲爻歌直解》，特以直解其歌中所蘊之義耳。

時大清嘉慶六年歲次辛酉冬至日悟元子自序于自在窩中。

---

漢終唐國飄篷客，所以敲爻不可測。縱橫逆順沒遮欄，靜則無為動是色。

> 祖師姓呂名岩，字洞賓，號純陽子，原籍山西蒲州蒲阪人，即今陝西蒲城縣也。生於大唐天寶十四年，四月十四日巳時，以科舉授江州德化縣縣令。游廬山，遇正陽帝君，因黃樑夢大覺，得金丹火符真訣，修煉成道。道成之後，不敢自秘天寶，遂作此歌，備述自己經歷藥物火候，真履實踐功夫，以引後學。非同未成道以前擬議之語。故此歌始終以身體力行者示人也。
> 
> 飄篷者，行舟之風篷。風篷之為物，乘風推舟。舟行水上，東西南北，絕無阻擋。修真得訣，如舟之有風篷也。得訣行道，曲直應物，潛躍隨心，無往不利，如舟行水上，借篷飄之力，絕無阻擋也。因其無阻無擋，故修真之客為飄篷之客。
> 
> 爻者，卦之爻。一卦六爻，有剛柔之位，有前後之象；有剛柔即有變化，有前後即有進退。飄篷客可剛則剛，可柔則柔，可前則前，可後則後，亦如敲爻而行，變化隨時，進退無常，故行藏虛實，人不可測。不可測者，天關在手，地軸由心，縱橫逆順沒遮欄，靜則無為動是色也。靜無為者，寂然不動也；動是色者，感而遂通也。色非女色，亦非一切有形有象之色，乃妙有之色。寂然不動者真空也，感而遂通者妙有也。真空妙有，色即是空，空即是色，常靜常應，常應常靜，造化不能拘，萬物不能移，此其所以為飄篷客，此其所以不可測也。

也飲酒，也食肉，守定煙花斷淫欲。行禪唱詠胭粉詞，持戒酒肉常充腹。

> 世間修真之士，多戒酒肉避煙花，入山養靜，冀望成道。殊不知飄篷之客，也飲酒，也食肉，守定煙花斷淫欲也。其曰守定煙花者，非食煙花，乃有所守，而定煙花、斷淫欲，不為煙花所迷，故行禪唱詠胭粉詞見色不色，對景忘情也。其曰“飲酒食肉”者，非破戒而貪酒肉，乃持戒隨緣，酒肉充腹而心不計較也。斷淫持戒，身在酒色之場，心在酒色之場，何礙於酒色乎。

色是藥，酒是祿，酒色之中無拘束。只因花酒誤長生，飲酒戴花神鬼哭。

> 以其能斷淫，則見色不色，即有真靈之色，故曰“色是藥”。以其能持戒，則遇酒不酒，別有延命之酒，故曰“酒是祿”。以其色是藥，酒是祿，借假修真，以真化假，故酒色場中無拘束也。彼不知真靈之色是藥，延命之酒是祿者，貪戀外之假酒色，而失內之真酒色，棄真認假，自誤長生者比比皆然。若悟的假色中有真色，假酒中有真酒，在大火裏栽蓮，在泥水內拖船，竊陰陽、奪造化、轉樞紐、回氣機，境命在彼，造遇在我，其盜機也，天下莫能見，莫能知，故曰戴花飲酒神鬼哭。

不破戒，不犯淫，破戒真如性即沉。犯淫壞失長生寶，得者須由道力人。

> 修真之道，首戒酒色戴花飲酒。人或疑其必用酒色修道，則流於禦女閨丹之術，未免犯戒破淫矣。殊不知不破戒不犯淫，若稍貪酒破戒，而真如之性，即沉淪不見；若稍貪花犯淫，而長生之寶，即失落無蹤。這個酒色場中生活，惟有道力之人能行之，若無道力者，焉能不為酒色所迷乎？

道力人，真散漢，酒是良朋花是伴。花街柳巷覓真人，真人只是花街玩。

> 足色真金，須從大火中煆出；潔淨荷花，還在淤泥裏生成。非火不見金之真，非泥不顯蓮之潔。惟有道力之人，常以花酒為朋伴，蓋以花街柳巷，易足迷人之處，方見真人本面。若花街柳巷過去不得，則人不真，不是有道力之人。故真人只在花街玩，絕不以酒色所迷也。夫酒色若不能迷，世間即無一物得迷。酒色若有所迷，世間即無一物不迷。酒色二物乃驗人真假之試金石也。

摘花戴飲長生酒，景裏無為道自昌。一任群迷多笑怪，仙花仙酒是仙鄉。

> 惟其有道力之人，不為世間酒色所迷，故能戴仙花、飲仙酒，能于凡景中，萬有皆空，諸緣不染，無為而道自昌也。彼世間孤寂守靜之輩，不知戴花飲酒之妙用，或疑貪花戀酒，行為有怪，那知戴花非凡花，飲酒非凡酒，乃係仙花仙酒，是仙鄉也。

到此鄉，非常客，姹女嬰兒生喜樂，洞中常采四時花，花花結就長生藥。

> 戴仙花飲仙酒，即見到仙鄉矣。能到仙鄉，即是仙客，而非常客也。非常客者，不戀外之假陰陽，自有內之真陰陽。蓋假者無染，而真者即現，故曰“姹女嬰兒生喜樂”。姹女者，靈知是也。以其靈知，外明內暗，為陽中陰，故謂姹女。嬰兒者，真知是也。以其真知，外暗內明，為陰中陽，故謂嬰兒。靈知真知喜樂，陰陽和諧，先天之氣回復，洞中常有四時之花，隨手採取，收入造化爐中，培之養之，勿使漏泄，積少成多，由嫩而堅，則花花結就長生之藥矣。曰洞中常采者，家園自有，不假外求，非身外一切有形有象之花，乃宥密至聖至神之花也。

長生藥，采花心，花蕋層層豔麗春。時人不達花中理，一訣天機值萬金。

> 長生之藥，既是花花結就，則采花結丹，所不容緩者。然采花只采其氣，不采其質，只采其花心，不采其花瓣。花心者，中黃之物，花之精神所聚，所謂花蕋者是也。這個花蕋，即天地之心，其中有生氣藏焉。采得生氣，則大本到手。本立道生，具眾理而應萬事，頭頭是道，取之不盡，用之不竭，花蕋層層，其豔麗如春日陽氣，無處不通矣。這個花中之理，順之則生人生物，逆之則成仙成佛，人人有分，人人不達。若有達之者，立躋聖位，故曰“一訣天機值萬金”。以上皆言飄蓬在塵出塵之大義，以下細分敲爻之火候。

謝天地，感虛空，得遇仙師是祖宗。附耳低言元妙旨，提上蓬萊第一峰。

> 上言一訣天機值萬金者，特以金丹真訣，能奪天地之造化，竊陰陽之氣數，得之者出死入生，直登道岸，非大忠大孝者，不能知，大賢大德者，不得聞。幸而感天地，神明默佑，得遇仙師，頓悟生死天機，如從苦海提上蓬萊第一峰矣。天地能生我，不能全我；父母能養我，不能成我。得師附耳低言元妙之旨，能使死者不死，不生者長生，其成我全我之恩，大過於天地父母，是仙師即成全我之真祖宗，誓必成道，光宗耀祖，以報師恩，而不可有負其恩者。此一段是祖師自敍得遇正陽帝君而始聞道也。

第一峰，是仙物，惟產金花生恍惚。口口相傳不記文，須得靈根堅髓骨。

> 蓬萊第一峰，高出雲表，塵埃不到，風波不及。比之得聞至道，脫離苦海，不為塵緣所累，故曰“是仙物”。金花者，即真靈之光輝。因其真靈曆劫不能壞，喻之曰金；因其真靈光輝常存，喻之曰金花。世間百花皆有開有謝，惟金之光輝經久不減。恍惚著，非色非空之謂。金丹之道，只是取本來真靈一味藥料，別無他物，得師真訣，下手修為，惟產真靈，金花返本還原耳。這個真靈，藏於恍惚之中，非色非空，即色即空，至無而含至有，至虛而含至實，悟之者立超生路，迷之者常在鬼窟。古來仙真，口口相傳，不記文字，蓋以真靈金花，得之者能以堅髓骨，而成金剛不壞之軀，為上天所秘也。金花恍惚靈根，總一真靈之物，不過隨便取象耳，非有三件。

堅髓骨，煉靈根，片片桃花洞裏春。七七白虎雙雙養，八八青龍總一斤。

> 上言靈根能以堅髓骨，可知要堅髓骨，須當先煉靈根。靈根是我本來良知良能，先天一點真靈之氣，名曰真種子，不待他求，自己本有。既能識得此靈根，急需煆煉此靈根。靈根得火煆煉愈鏈愈明。光輝倍增，自然片片桃花洞裏春矣。但此靈根生春之妙需要陰陽培植，若有陰無陽，有陽無陰，靈根不成，陽以七日而複，陰以七日而姤。兩七也，八日月上弦，得陰中之陽光八兩；二十三，月下弦，得陽中之陰精八兩，二八也。白虎者。白屬金。真情也。青龍者，青屬木，真性也。七七白虎雙雙養者，真情之陰陽合一也；八八青龍總一斤者，真性之陰陽混成也。真性真情二物本來出於靈根，因交後天，性情真假相雜，於是靈根亦藏匿不彰。欲煉靈根，還當先調性情，白虎兩七，青龍二八，皆歸於真，方能靈根現象。所謂“要得穀神長不死，須憑元牝立根基”。穀神即靈根，元牝即真性真情。靈根生性情者，自然之道順行也；性情成靈根者，變化之道逆運也，順則成人，逆則成丹；故欲煉靈根，先調性情也。

真父母，送元宮，木母金公性本溫。十二宮中蟾魂現，時時地魄降天魂。

> 上言靈根必用真情真性，方能修煉成就，是真情真性乃生靈根之真父母也。將此真父母送入造化元宮，情莫妄動，性莫妄發，則木母金公配合一處，彼此相戀，兩性溫和而不相悖矣。蟾魂、地魄皆真知之別名，天魂即靈知之別名。若得真情真性，二物性溫，則十二時中，時時真知常現，靈知不昧，真知統靈知，靈知順真知，夫唱婦隨，剛柔並行，是謂地魄降。天魂降者，非是勉強制服，靈知見真知自然馴順，不降而降。蓋以同聲相應，同氣相求，陰陽以類從也。

鉛出就，汞初生，玉爐金鼎未經烹。一夫一婦同天地，一男一女合乾坤。

> 鉛外黑而內白，象真知，外陰而內陽；汞外明而內暗，象靈知，外陽而內陰。當金精木性相合，真知靈知方會，是謂“鉛初就，汞出生”。“出就出生”，尤未經鼎爐烹煎，其性不定，稍有懈怠，鉛飛汞走，會而複散，與未就未生者相同，縱天寶在望，為許我有。須將此二物用火烹煉，打成一片，方能濟事。爐而曰玉，溫柔之爐；鼎而曰金，堅剛之鼎。鼎堅剛，則藥無漏；爐溫柔，則火不燥，真知之鉛，靈知之汞，得剛柔爐鼎修持，不即不離，不急不緩，終必成功。一夫一婦同天地者，真知靈知，夫婦匹配，必如天尊地卑，匹配之長久，方為堅固。一男一女合乾坤者，真知靈知，男女交合，必如乾健坤順，交合之永遠，方謂穩妥；如天地，如乾坤，真知靈知，兩不相離矣。然未經烹煎，不能到此佳境也。 

庚要生，甲要生，生甲生庚道始萌。拔取天根並地髓，白雪黃芽自長成。

> 上言練靈根，須要煉金木鉛汞。然欲煉之，先使生之，故曰“庚要生，甲要生，生甲生庚道始萌”。庚為陽金，即真情之象；甲為陽木，即真性之象。真情真性一生，正氣漸複，邪氣漸退，而靈根即萌於其間矣。真情具有生物之祖氣，名曰天根；真性具有養物之厚德，名曰地髓。當真情露而不令其散渙，當真性現而不令其昏迷，是謂拔取天根並地髓。拔取天根地髓到手，一動一靜皆是真情真性用事，外物不得而入，內念不得而生，則虛無飛白雪，寂靜發黃芽，自然而然。白雪黃芽，皆金丹之異名也。

鉛亦生，汞亦生，生汞生鉛一處烹。烹煉不是精和液。天地乾坤日月精。

> 真知生於真情，靈知生於真性。當庚情甲性既生，天根地髓相合，而真知之鉛，靈知之汞，亦隨之而生。急須采此真知靈知，歸於一處，用火烹煉成塊，永不失散為妙。彼世間迷人，不知烹煉真鉛真汞之大道，或疑鉛是腎中之陰精，汞是心中之血液，而遂運精液交合，妄想結丹，欲求長生，反而促死。殊不知金丹大道所烹煉者，非腎中精、心中液，乃天地乾坤日月之精也。天地乾坤日月之精為何精，即真陰真陽之精，亦即真知靈知之精。以其此精本於天地乾坤日月，非父母生產幻身所出之物，故謂天地乾坤日月之精。以其烹煉天地乾坤日月之精，故道成之後與天地日月並長久也。

黃婆匹配得團圓，時刻無差口付傳。八卦三元全藉汞，五行四象豈離鉛。

> 上言生汞生鉛須要一處烹矣。然鉛之真知汞之靈知彼此間隔，何能一處烹哉？是必有調和之物，方能兩家歸於一處。調和之物為何物？黃婆是也。黃婆異名多端，一名真意，一名真土，一名真信，一名土釜，一名黃庭，一名中宮。以調和而言為黃婆，以行持而言為真意，以生物而言為真土，以持守而言為真信，以養火而言為土釜，以陰陽而言為中宮，以結丹而言為黃庭，其實皆是一物，是在隨時用之耳。真知、靈知得黃婆於中，調和傳信，方能匹配團圓，時刻無差。故曰“黃婆匹配得團圓，時刻無差口付傳”。傳者，即傳信，使其團圓也。金丹之必調和真知之鉛、靈知之汞者，以其靈知之汞性有真火存焉。八卦三元，非真火鍛煉不能成物，真知之鉛情，有真水藏焉。五行四象，非真水溫養不能生物，故曰“八卦三元全藉汞，五行四象豈離鉛”。鉛汞得黃婆調和，真靈不散，而八卦三元、五行四象，亦皆合而為一。是鉛汞二物，乃修丹之要藥也。

鉛生汞，汞生鉛，奪得乾坤造化權。杳杳冥冥生恍惚，恍恍惚惚結成團。

> 真知、靈知得黃婆於中調和，則木性愛金順義，金情戀木慈仁，真知統靈知，靈知養真知，是謂“鉛生汞，汞生鉛”。鉛汞相生，鉛不走，汞不飛，陰陽不能規弄，萬物不能遷移，天樞在手，可以奪得造化權矣。能奪造化權，則自造自化，真知不離靈知，靈知不離真知，真空而含妙有，妙有而藏真空，恍惚裏相逢，杳冥中有變，真靈凝結成團矣。

性須空，意要專，莫遣猿猴取次攀。花露初開切忌觸，鎖居土釜勿抽添。

> 當鉛汞結團，真知、靈知交合，二氣氤氳，沖和還丹，隱隱有象。此時須要性空意專，勿忘勿助，時防人心乘間，借靈生妄，故曰“莫遣猿猴取次攀”也。夫真靈方結，先天良知、良能之靈根方生，如花露初開，氣質嫩弱，耐不得磕撞。倘不知止足，猶用外爐增減之功，未免道心中又起人心。人心一起，道心即昧，靈根得而復失，大事去矣。故曰“花露初開切忌觸，鎖居土釜勿抽添”。土釜者，即中央正位，不偏不倚之謂。抽添者，即增減之功。 “抽”即減其有餘，“添”即增其不足。增減之功，凡以為真知靈知之剛柔不應，陰陽不和，而增之減之。若真知靈知結團，收鎖土釜，居於中央正位，謹封牢藏，一點靈苗，元氣不散，自生自長，而無容外爐增減之功矣。

玉爐中，文火爍，十二時中惟守一。此時黃道會陰陽，三性元宮無漏泄。

> 靈根方複，鎖居土釜，不用抽添者，以其靈根具有先天生物之祖氣。祖氣來複，藥即是火，火即是藥，不必再用武火追攝，只運玉爐中一點柔和文火爍煉，十二時中，抱元守一，順其自然而已。蓋此時陰陽會于黃道，真知、靈知皆歸中央，精氣神三性，凝聚于元宮，已無漏無泄，須當沐浴之時也。

氣若行，真火煉，莫使玄珠離寶殿。加添火候切防危，初九潛龍不可煉。

> 上言陰陽會于黃道，三性自無漏泄。然雖無漏泄，而防危慮險之功不可缺。防危慮險者，防其藥氣外行也。稍覺氣行，即以虛靈真火煉之，莫使元珠有離寶殿也。元珠即真知靈知合一之光輝，亦即良知良能本來之靈根。寶殿即黃道中宮，亦即元牝之門。用文火爍者，使生氣自長養靈根也。用真火煉者，使生氣不散，固靈根也。養之固之，靈根自然常居於中宮，但不可加添武火，自招其殃，故曰“加添火候切防危，初九潛龍不可煉”。潛龍者，方生之陽，即靈根方萌之象。若用武火以鍛煉，反傷生氣，無益有損。此丹道緊要之關口，丹還在此，丹失亦在此，不可不防之切也。

消息火，刀圭變，大地黃芽都長遍。五行數內一陽生，二十四氣排珠宴。

> 上言“初九潛龍不可煉”者，蓋以靈根方萌，生機已動，不用人力加添之功，自有天然真火消息變化，一點陽光，漸生漸長，無處不有，故曰“消息火，刀圭變，大地黃芽都長遍”。刀圭者，十分寸匕之一，靈根至微之象。靈根雖微，得真火消息，由微而顯，無理不具，無道不備，純是生機，如黃芽遍地，萬象更新矣。黃芽遍地，皆靈根、陽氣來複之功。陽氣來複，生機發渙，渾然天理，流行不息，自然水生木，木生火，火生土，土生金，金生水，五行相生，迭為父母，陰而陽，陽而陰，二十四氣連珠無間矣。故曰“五行數內一陽生，二十四氣排珠宴”。二十四氣，即五行之氣。運靈根統五行之氣，乃五行之祖氣。祖氣一生，五行二十四氣連珠相生，自然而然也。

火數足，藥方成，便有龍吟虎嘯聲。三鉛只得一鉛就，金果仙芽未現形。

> 當黃芽長遍，五行一氣，火已足，藥方成。龍吟虎嘯，陰陽相應；情性相戀，真靈常存；不識不知，順帝之則，良知良能之靈根現象，還我生初本來面目矣。還得生初本來面目，是謂歸根複命，又謂還元返本，名曰“還丹”，又曰“真鉛”。
> 
> 但此真鉛，乃後天中返出之先天，因其在假中采來之真，故謂“真鉛”，與前丹未還之鉛不同。丹未還之鉛，乃後天中發現出一點真知之情。丹已還之鉛，乃真知靈知合一之靈根。此靈根之鉛雖真，從後天中返出，便帶後天氣質，必將後天氣質化盡，拔去曆劫輪回種子，方謂純陽無陰、七返九還、金液大還丹。還得本來靈根，是僅完的人道之事，尚未完的仙道之功，乃修道之初乘，故曰“三鉛只得一鉛就，金果仙芽未現形”。三鉛者，還丹之鉛，金丹之鉛，神丹之鉛。此三鉛乃修丹全始全終之道。若有一鉛未就，性命不了。“火數足，藥方成”，是言還丹之藥方成。“三鉛只得一鉛就”，是言還丹之鉛方就，非言金丹、神丹之藥成鉛就也。還丹藥成，了人道也。金丹、神丹藥成，了仙道也。若以人道之了，誤認為仙道之了，是猶行道而未出大門，常在院內盤旋耳，仙果仙芽如何能現形哉！此段是承上起下之語，以上言還丹初乘之事，以下言金丹中乘之事，讀者須于此處著眼。

再安爐，重立鼎，跨虎乘龍離凡境。日精才現月華凝，二八相交在壬丙。

> 還丹成就，即是金丹之事。金丹作用，又與還丹作用不同，必須重安爐鼎，再置鉗錘，將還丹煉就一個永久不壞之物，方為極功，故曰“再安爐，重立鼎，跨虎乘龍離凡境”。蓋還丹之事，處凡之道，即前所雲“了人事”也。金丹之道，超凡之道，即前所雲“修仙道”也。未修仙道，先修凡道。既了凡道，即修仙道。跨虎乘龍離凡境，是由凡道而複修仙道也。龍虎，即還丹返出之真性情。靈根有象，還丹方成，性情雖真，猶未混化，靈根不固，恐有得而復失之患，務必將此性情陶鎔，絕無纖毫氣質，而後靈根得以完全，故曰“日精才現月華凝，二八相交在壬丙”。日精，即靈知，月華，即真知。靈根乃是靈知、真知精華凝結而成。日精才現，月華才凝，即是靈根之精華才現才凝。靈根精華現凝，即統真知靈知之精華。此精此華，才現才凝，不能遽然歸於中正。二八相交，真知靈知，剛柔相當，陰陽合德，不偏不倚，至中至正矣。不偏不倚，至中至正，非真水真火不能施功。“壬”即元精真一之水，“丙”即元神溫和之火。靈根得元精、元神水火烹煎，自然剛而不至於太過，柔而不至於不及。真中含靈，靈中有真，不中者漸中，不正者漸正也。

龍汞結，虎鉛成，咫尺蓬萊第一程。坤鉛乾汞金丹祖，龍鉛虎汞最通靈。

> 上言真知靈知，二八相交，全憑水火烹煎之功。真知靈知得水火烹煎，靈知之龍汞，歸於中正，凝結而不散；真知之虎鉛，歸於中正，成就而不壞。汞結鉛成，性定情忘，心死神活，從此一往直前，可以無阻無擋矣，故曰“龍汞結，虎鉛成，咫尺蓬萊第一程”。此第一程，乃金丹之第一程，非還丹之第一程。金丹頭一步功夫，先要將真性之靈知、真情之真知，鍛煉成一個渾然之物，方能靈根圓明不昧。若是真知靈知稍有些子迷昏，便有些子滓質加雜，算不得汞結鉛成，靈根光輝于何而生乎？夫修真之道，始終只是煉真知之真鉛，靈知之真汞以生靈根，別無他物。始而取坤位真鉛之真知、乾宮靈汞之靈知以為丹母，終而煉龍性真鉛之良知，虎情靈汞之良能，以結靈胎。坤鉛者，坎中滿。坎屬於道心，道心實則有真知乾汞者。離中虛。離屬於人心，人心虛則具靈知。虛實相應，以真知而制靈知，以靈知而順真知，道心常存，人心常靜，真而統靈，靈而歸真，真靈相合，能生靈根，故為丹母。此還丹之事也。龍鉛者，龍為性，屬木，鉛為真知之情，屬金。龍稱鉛者，真性中有真情，靈知變為真知，靈知混化矣。虎汞者，虎為情，屬金，汞為靈知之性，屬木。虎稱汞者，真情中有真性，真知變為靈知，真知混化矣。靈知真知混化，即人心亦化為道心。良知良能，一靈妙有，法界圓通，動靜無礙，逆順隨心，無事能瞞，無物能傷，故曰“最通靈”。最通靈，則靈根不昧矣。此金丹之事也。

達此理，道方成，三萬神龍護水晶。守時定日明符刻，專心惟在意虔誠。

> 始而性情真靈凝結，終而性情真靈混化，此丹道一定不易之理。能達此理者，修道方成，不達此理者，修道不成。果達此理，是始終通徹，表裏豁亮，如水晶塔子一樣，心竅玲瓏，一動一靜，與天地合其德，與日月合其明，與四時合其序，與鬼神合其吉凶，身外一萬八千陽神，身內一萬八千陰神，皆順聽其命，亦化而為護法神，故曰“三萬神龍護水晶”。是道也，說之最易，修之最難。蓋以采藥有時，煉藥有日，運火有符刻，須要守時定日，明其符刻，心專意虔，方能成功。否則，毫髮差殊，不作丹也。

黑鉛過，采清真，一陣交鋒定太平。三車搬運珍珠寶，送歸寶藏自通靈。

> 上言守時、定日、明符刻者。凡以為還丹真鉛到手，雖雲還元返本，猶是有質之物，未至剛健純粹，不堪採用，所謂“一毫陰氣不盡不仙”也，故曰“黑鉛過，采清真”。真而至清，即是有氣無質，鉛現癸盡，黑返為白之時。黑返為白，非是容易做出，必須奮大用、發大機，日乾夕惕，下一著死功夫，方能滓質消盡，故曰“一陣交鋒定太平”。交鋒者，不能退而必猛力以退之，既退盡滓質，真鉛至清而至真，絕無一點客氣加雜，靈根穩穩當當，不染不著，不動不搖，可以太平無事矣。三車者，《法華經》所雲“羊車、鹿車、牛車”之三車。三車搬運，比喻功力漸進之義。珍珠，即靈根之異名，以其靈根歸於清真，表裏瑩淨，故又取象，謂“珍珠寶藏”，即中央元牝之門。既得靈根太平，從此功力漸進，務必將此靈根珍珠之寶，送歸元牝寶藏，謹封牢鎖，日久自然通靈矣。

天神佑，地祇迎，混合乾坤日月精。虎嘯一聲龍出窟，鸞飛鳳舞入金城。

> 當靈根清真入于寶藏，先天祖氣充足，造化在內，神明不昧，先天而天弗違，後天而奉天時，其功用與天地日月之精混合而為一矣。故曰“天神佑，地祇迎，混合乾坤日月精”。能混合乾坤日月，靈根即是乾坤日月。乾坤日月即是靈根。寂然不動，感而遂通，虎嘯而龍吟，鸞飛而鳳舞，陰陽一氣，呼吸靈通，入于金城不壞之境矣。

朱砂配，水銀停，一派紅霞列太清。鉛池迸出金光現，汞火流珠入帝京。

> 當混合乾坤日月之精，靈根已可無傷無損矣。然雖無傷無損，若無些子勉強，金丹不結，必須再進一層功夫，將此混合之物，運動虛無中神光真火，煉成一個精而又精、粹而又粹之寶，方是真寶，永久不能傷損矣，故曰“朱砂配，水銀停，一派紅霞列太清”。朱砂，即前結就龍汞之靈知。水銀，即前已成虎鉛之真知。汞結成砂，鉛變成銀，已清真矣。又經虛無中神火陶鎔，真中更生真。真之清者，複進於太清矣。火列太清，真進太清，砂銀一氣，金火同宮。金遇火而還元生明，火遇金而返本息焰，故曰“鉛池迸出金光現，汞火流珠入帝京”。金光者，真知常明之光。帝京者，心君所居之處，為靈知之火藏。金光迸出，真知至靈；火入于藏，靈知至真。真之靈之，神妙不測矣。

龍虎媾，外持盈，走聖飛靈在寶瓶。一時辰內金丹就，上朝金闕紫雲生。

> 當金還火返，真知靈知，均歸太清，龍性虎情，亦交媾而為一氣，急須外爐持盈，萬緣俱寂，不使有一毫客氣，乘間而入，自然寶瓶內爐，走聖飛靈，自相團聚，一時辰內結就一粒金丹。當斯時也，五氣朝元，三花聚頂，其光通天徹地，謂之朝金闕而生紫雲，真實不妄。此第二鉛就金丹之事，乃中乘之道也。

仙桃熟，摘取餌，萬化來朝天地喜。齋戒等候一陽生，便進周天參同理。

> 一時丹成，萬般滓質盡脫，只有天良一點靈根，圓陀陀，光灼灼，淨倮倮，赤灑灑，如仙桃成熟矣。仙桃成熟，取而服之，光生五內，神凝氣聚，萬化來朝，我命由我不由天，雖天地不喜不能也。既已服丹，命基堅固，此時須當齋戒沐浴，勿忘勿助，等候靜極又動，一陽發生，仿《參同》周天火候，可以凝結聖胎矣。

參同理，煉金丹，水火薰蒸透百關。養胎十月神丹結，男子懷胎豈等閒。

> 上言等候一陽生。此一陽，即凝結聖胎之陽。《參同》火候，最細最微，准諸易卦，仿乎月令，陽火陰符，進退止足，有為無為，無不俱備。當服丹之後，靈根真種落于黃庭，七日來複，微陽潛生，遵《參同》之理，以水火薰蒸，不使絲毫滲漏，漸生漸長，陽氣充足，百關齊開，百神俱集，霎時胎結。更加十月溫養之功，無質生質，無形生形，神丹成就，是謂男子懷胎。此胎乃金剛不壞之法身，非等閒血胞之凡胎可比。以其法身至靈至聖，故謂神丹；以其法身脫離萬象，故謂聖胎。神丹聖胎，總是一個不壞法身而已。此第三鉛就神丹之事，乃上乘之道也。

內丹成，外丹就，內外相接和諧偶。結成一塊紫金丸，變化飛騰天地久。

> 內丹者，即聖胎之神丹。外丹者，即還丹煉成之金丹。金丹是采先天虛無之氣而煉成，造化在外，故謂外丹。神丹是金丹服內，凝結成象，造化在內，故謂內丹。此內外；之分。其實內丹外丹，總是一個靈根鍛煉成就，以其有內外先後修持之火候，故有內外二丹之名。外丹成就，即修內丹，內外相接，功夫到日，內外和諧，通幽達明，混成無礙，結成一塊紫金丸矣。金至於紫，從大火爐中鍛出，內外光明，至剛至健，至聖至神，變化隨心，飛騰如意，入於最上一乘妙覺之地，陰陽不能拘，造化不能限，與天地同長久矣。

丹入腹，非尋常，陰形剝盡化純陽。飛升羽化三清客，名遂功成達上蒼。

> 上言變化飛騰天地久者。蓋以金丹入腹，剝盡群陰，化為純陽法身，十月氣足，嬰兒出現，羽化飛升，為三清殿上之客。到此地位，功成名遂，大丈夫之能事畢矣。

三清客，駕譎舉，跨鳳騰霄入太虛。似此逍遙多快樂，遨遊三界最清奇。太虛之上修真士，朗朗圓成一物無。

> 既為三清之客，有無俱不立，物我悉歸空，離塵世而入太虛，逍遙快樂，邀遊三界，最清最奇。然何以能如是哉? 以其太虛之上，修真之士，朗朗圓成，無一物掛懷，無一物能侵，與太虛同體也。

一物無，遂顯道，五方透出真人貌。仙童仙女彩雲迎，五明宮裏傳真誥。

> 一物既無，大道已成。成己之後，而又成物，方方行功，扶危救困，警愚化賢，功完行滿，玉帝誥封，名登紫府矣。

傳真誥，話幽情，只是真鉛煉汞精。聲聞緣覺冰消散，外道修羅縮項驚。

> 上言五明宮裏傳真誥，是大道完成、登於天仙之位矣。這個傳真誥、登天仙之幽情，至簡至易，約而不繁，只是用真鉛煉真汞，成靈砂之一事，別無他物。始而以真鉛制真汞，中而以真鉛合真汞，終而以真鉛成真汞。始終以鉛煉汞，汞幹鉛飛，煆成一塊足色紫金，為永久不壞之物，德配天地，故能受真誥。是道也，非在聲聞緣覺中而成，乃虛空內所做之事業。彼一切盲修瞎煉、外道之流，專在聲聞緣覺中作活計者，聞的此等幽情之話，茫然無知，則必且驚且疑，而縮項退後矣。

點枯骨，立成形，通道天梯似掌平。九祖仙靈得超脫，誰羨繁華貴與榮。

> 金丹大道，平坦之道，人人有分，個個皆能。得其真者，循序而進，如上天之梯，能起死回生，能超九祖先靈，其榮貴無比，世間之繁華榮貴，何足羨哉！

尋烈士，覓賢才，同安爐鼎化凡胎。若是慳財並惜寶，千萬神仙不肯來。

> 金丹之道，雖是平坦易行，然非烈士不傳，非賢才不度。特以烈士賢才，不慳財，不惜寶，提的起，放的下，以性命為一大事，故祖師願與同安爐鼎，同化凡胎。若是慳財惜寶之輩，不但祖師不度，雖有千萬神仙，誰肯來度哉？

修真士，不妄說，妄說一句天公折。萬劫塵沙道不成，七竅眼睛皆迸血。

> 此歌句句著實，敲爻示真。藥物老嫩，火候次序，進退急緩，抽添運用，有為無為，無不祥明且備，真足為萬世學人上天之梯。祖師猶恐後人疑惑不信，故又出此誓語，以明其心。我讀“妄說一句天公折”之句，不禁澘然淚下，見此而不發信心者，必非人類也。

貧窮子，發誓切，待把凡流盡提接。同赴蓬萊仙會中，凡景熬煎無了歇。

> 昔正陽帝君授祖師道後，玉帝勅召授職，飛升空中，謂祖師曰：“子當勉力，不久當如吾也。”祖師叩稟曰：“弟子之志，異于先生。若不度盡世間凡流，永不朝金闕”觀此，祖師不特成道後，欲把凡流盡提接，即未成道之前，早有此願。奈何祖師欲提接凡流，同赴仙會，而舉世凡流以苦為樂，熬煎不歇，雖祖師亦無如何也。

塵世短，更思量，洞裏乾坤日月長。堅志苦心三二載，百千萬劫壽彌疆。

> 凡流貪戀凡景，熬煎不歇，將性命二字，置於度外，殊不知人生在世，百年歲月，瞬息間耳。怎如道成之後，造化在手，性命由我不由天。洞裏乾坤，日月最長也。若有烈士賢才，尋師訪友，得其真決，堅志苦心，用功修持，二三年間，即能成道，萬劫長存，其壽無疆矣。

達聖道，顯真常，虎兕刀兵更不傷。水火蛟龍無損害，拍手天宮笑一場。

> 修真之道，特患不能達聖道耳。果達聖道，一了百當，真者能常，無時或息。更加符火鍛煉之功，大道完成，遂顯真常，雖虎兕、刀兵、水火、蛟龍，皆不能傷害。到此地位，受天宮之福，一切塵世苦腦盡脫，豈不拍手呵呵大笑耶。

這些功，真奇妙，吩咐與人誰肯要。愚徒死戀色和財，所以神仙不肯召。

> 這些功，即以上修煉之功。以上修煉之功，能超凡入聖，能起死回生，能虎兕刀兵不傷，能水火蛟龍不害，最奇最妙。有此奇妙，而人皆不肯要者，何哉？非不要也。神仙之事，雖愚夫愚婦，說者尊敬，聞者仰慕，但為財色所迷，不肯將性命為重，雖尊敬仰慕，皆是妄想，是以神仙不肯召引也。

真至道，不擇人，豈論高低富與貧。且饒帝子共王孫，須去繁華銼銳分。

> 神仙者，大慈大悲，度己度人，豈不願將至道告人乎？若不將至道告人，是有秘天寶，必非神仙。蓋神仙不擇人而教，高低貧富，帝子王孫，一等視之，總要能去繁華，能銼銳氣方肯告之。若繁華不去，貪圖名利，銳氣不銼，爭勝好強，饒是帝子王孫，亦不告也。

嗔不除，態不改，墮入輪回生死海。堆金積玉滿山川，神仙冷笑應不睬。

> 嗔者，一切執著煩惱是也。態者，諸般妄想貪圖是也。修真之道，首要除嗔改態。嗔除而心氣平，態改而情緣空。去假求真，以性命為重，即能遇真師，出輪回，脫生死。若嗔不除，態不改，已墮輪回生死之海。既欲腰纏十萬貫，又欲騎鶴上揚州，雖神仙對面，應必冷笑不睬矣。

名非貴，道極尊，聖聖賢賢顯子孫。腰金跨玉騎驕馬，瞥見如同隙裏塵。

> 世人不肯入至道者，不為利必為名，以其為名能以取貴也也。殊不知名非貴，道極尊。大道成後，為聖為賢，接引方來，代代相傳，子子孫孫，皆為聖為賢，其顯貴無比，彼塵世腰金跨玉騎驕馬，一身之榮貴，如同隙裏之塵，虛而不實，何足貴哉！

隙裏塵，石中火，何在留心為久計。苦苦煎熬喚不回，奪利爭名如鼎沸。

> 人生在世，如隙裏之塵，石中之火，最不久長，而人皆以假為真，苦苦煎熬，奪利爭名，如鼎水滾沸不休，何哉？

如鼎沸，永沉淪，失道迷真業所根。有人平卻心頭棘，便把天機說與君。

> 奪利爭名，損人利己，沉淪苦海，失道迷真，忘其本來面目，業根種深，所謂“世事萬般將不去，臨行惟有業隨身”。若有人看破世事，平卻心頭棘茨，般般放下，以性命為一大事，祖師必然提攜，祖師雲：“若人平卻心頭棘，便把天機說與君”，豈虛語哉！但世間無有肯平心頭棘者，雖欲說天機，與誰說乎！

命要傳，性要悟，入聖超凡由汝做。三清路上少人行，畜類門前爭入去。

> 上言說與天機，是何天機？即性命之天機也。命者，先天真一之祖氣。性者，本來真空之祖性。真空之性，無時不在，現時就有，若悟到一無所有處，即能見真。至於先天之氣，或隱或顯，隱顯無時，不在內，不在外，非色非空，非有非無，擬之則失，議之則非，一身上下，並無著落處，須用真師附耳低言，方能認得。且造命之道，有藥物，有火候，有工程，有等等要口關隘，必須口訣一一指示，方能通徹。故曰：“命要傳，性要悟”。修命者，超凡之事，修性者，入聖之事。超凡，所以脫幻身，入聖，所以脫法身。既悟得性理，又明的命理，或先修性而後修命，或先修命而後修性，則超凡入聖，隨人做矣！奈何迷徒不悟性理，又不求命理，將性命二事，看為兒戲，故“三清路上少人行，畜類門前爭入去”。一失人身，萬劫難逢，可不悲哉！

報賢良，休慕顧，性命機關堪守護。若還缺一不芳非，執著波渣應失路。

> 上言知得性命之理，足以超凡入聖矣。但超凡入聖，不是空空顧幕，即便了事，須要將性命機關打開，真知確見，腳踏實地，守護修持，方能濟事。若知性而不知命，或知命而不知性，性命各別，陰陽不和，生機有息，焉能芳菲成道哉！觀此性命缺一，且不能芳菲成道，而況世間執相著空之輩，誤認後天有形有象之波渣修為者，豈不大失正道之路乎？

只修性，不修命，此是修行第一病。只修祖性不修丹，萬劫陰靈難入聖。

> 上言性命缺一不能芳菲。何以見其不能芳菲哉？蓋以“只修性，不修命，此是修行第一病”。其病者，只修祖性不修丹。丹者，陰符陽火煆煉而成，造命之事，屬陽。修性之道，無陰符陽火鍛煉之功，屬陰。縱祖性修成，未曾在大火爐中煆煉出來，陰而不陽。不過來去分明，難免拋身入身之患，故“萬劫陰靈難入聖”也。

達命宗，迷祖性，恰是鑒容無寶鏡。壽同天地一愚夫，權握家財無主柄。

>上段言修性，不可不修命。此段言修命，不可不修性。夫性者，所以全命之物。若達命宗，而不知修祖性，則不能至誠前知，神明遠照，猶如監容而無寶鏡，縱命基堅固，壽同天地，一愚夫耳。亦如空有家財，而無主柄使用也。蓋命理攢簇五行，和合四象，奪天地之氣數以為我有，竊陰陽之造化以為我用。煉鉛制汞，鉛汞凝結，則腹實而命基堅固，腹實命固，而不知抽鉛添汞，虛心修性，以期超脫，不為修道之極功，故古仙名為守屍鬼，非七返九還金掖大丹之道。七返九還金液大丹，必以性命俱了，打破虛空，不生不滅，為了當也。此以金丹之始終論之，若以修命而言，亦必須修性，若不修性，命亦不凝。但修命之性，與了命後之性，大有分別耳。

性命雙修元又元，海底洪波駕法船。生擒活捉蛟龍首，始知匠手不虛傳。

> 上言修性不修命，不能成道，修命不修性，亦不能成道，若欲成道，非性命雙修不可。修命之學，以術延命，複先天化後天，長生之道，固元矣；修性之學，以道全形，破虛空超三界，無生之道，亦元矣。性命雙修，道法兩用，內外相濟，既得長生，又能無生，形神俱妙，與道合真，了命了性，不生不滅，元之又元矣。其所以元者，蓋性命雙修之道，在海底洪波中駕法船，於蛟龍深潭裏探明珠，殺內求生，害中有恩，能修無量壽身，能成金剛不壞。得其真者，縱橫逆順沒遮攔，靜則無為動是色。匠手高強，亦如飄蓬行舟，左之右之，無不宜之。彼一切旁門外道，不知性命為何物，專在一身上下百般做作者，豈曉有此匠手之真傳乎？

