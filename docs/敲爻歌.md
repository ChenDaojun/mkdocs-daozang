漢終唐國飄篷客，所以敲爻不可測。縱橫逆順沒遮欄，靜則無為動是色。

也飲酒，也食肉，守定煙花斷淫欲。行禪唱詠胭粉詞，持戒酒肉常充腹。

色是藥，酒是祿，酒色之中無拘束。只因花酒誤長生，飲酒戴花神鬼哭。

不破戒，不犯淫，破戒真如性即沉。犯淫壞失長生寶，得者須由道力人。

道力人，真散漢，酒是良朋花是伴。花街柳巷覓真人，真人只是花街玩。

摘花戴飲長生酒，景裏無為道自昌。一任群迷多笑怪，仙花仙酒是仙鄉。

到此鄉，非常客，姹女嬰兒生喜樂，洞中常采四時花，花花結就長生藥。

長生藥，采花心，花蕋層層豔麗春。時人不達花中理，一訣天機值萬金。

謝天地，感虛空，得遇仙師是祖宗。附耳低言元妙旨，提上蓬萊第一峰。

第一峰，是仙物，惟產金花生恍惚。口口相傳不記文，須得靈根堅髓骨。

堅髓骨，煉靈根，片片桃花洞裏春。七七白虎雙雙養，八八青龍總一斤。

真父母，送元宮，木母金公性本溫。十二宮中蟾魂現，時時地魄降天魂。

鉛出就，汞初生，玉爐金鼎未經烹。一夫一婦同天地，一男一女合乾坤。

庚要生，甲要生，生甲生庚道始萌。拔取天根並地髓，白雪黃芽自長成。

鉛亦生，汞亦生，生汞生鉛一處烹。烹煉不是精和液。天地乾坤日月精。

黃婆匹配得團圓，時刻無差口付傳。八卦三元全藉汞，五行四象豈離鉛。

鉛生汞，汞生鉛，奪得乾坤造化權。杳杳冥冥生恍惚，恍恍惚惚結成團。

性須空，意要專，莫遣猿猴取次攀。花露初開切忌觸，鎖居土釜勿抽添。

玉爐中，文火爍，十二時中惟守一。此時黃道會陰陽，三性元宮無漏泄。

氣若行，真火煉，莫使玄珠離寶殿。加添火候切防危，初九潛龍不可煉。

消息火，刀圭變，大地黃芽都長遍。五行數內一陽生，二十四氣排珠宴。

火數足，藥方成，便有龍吟虎嘯聲。三鉛只得一鉛就，金果仙芽未現形。

再安爐，重立鼎，跨虎乘龍離凡境。日精才現月華凝，二八相交在壬丙。

龍汞結，虎鉛成，咫尺蓬萊第一程。坤鉛乾汞金丹祖，龍鉛虎汞最通靈。

達此理，道方成，三萬神龍護水晶。守時定日明符刻，專心惟在意虔誠。

黑鉛過，采清真，一陣交鋒定太平。三車搬運珍珠寶，送歸寶藏自通靈。

天神佑，地祇迎，混合乾坤日月精。虎嘯一聲龍出窟，鸞飛鳳舞入金城。

朱砂配，水銀停，一派紅霞列太清。鉛池迸出金光現，汞火流珠入帝京。

龍虎媾，外持盈，走聖飛靈在寶瓶。一時辰內金丹就，上朝金闕紫雲生。

仙桃熟，摘取餌，萬化來朝天地喜。齋戒等候一陽生，便進周天參同理。

參同理，煉金丹，水火薰蒸透百關。養胎十月神丹結，男子懷胎豈等閒。

內丹成，外丹就，內外相接和諧偶。結成一塊紫金丸，變化飛騰天地久。

丹入腹，非尋常，陰形剝盡化純陽。飛升羽化三清客，名遂功成達上蒼。

三清客，駕譎舉，跨鳳騰霄入太虛。似此逍遙多快樂，遨遊三界最清奇。

太虛之上修真士，朗朗圓成一物無。

一物無，遂顯道，五方透出真人貌。仙童仙女彩雲迎，五明宮裏傳真誥。

傳真誥，話幽情，只是真鉛煉汞精。聲聞緣覺冰消散，外道修羅縮項驚。

點枯骨，立成形，通道天梯似掌平。九祖仙靈得超脫，誰羨繁華貴與榮。

尋烈士，覓賢才，同安爐鼎化凡胎。若是慳財並惜寶，千萬神仙不肯來。

修真士，不妄說，妄說一句天公折。萬劫塵沙道不成，七竅眼睛皆迸血。

貧窮子，發誓切，待把凡流盡提接。同赴蓬萊仙會中，凡景熬煎無了歇。

塵世短，更思量，洞裏乾坤日月長。堅志苦心三二載，百千萬劫壽彌疆。

達聖道，顯真常，虎兕刀兵更不傷。水火蛟龍無損害，拍手天宮笑一場。

這些功，真奇妙，吩咐與人誰肯要。愚徒死戀色和財，所以神仙不肯召。

真至道，不擇人，豈論高低富與貧。且饒帝子共王孫，須去繁華銼銳分。

嗔不除，態不改，墮入輪回生死海。堆金積玉滿山川，神仙冷笑應不睬。

名非貴，道極尊，聖聖賢賢顯子孫。腰金跨玉騎驕馬，瞥見如同隙裏塵。

隙裏塵，石中火，何在留心為久計。苦苦煎熬喚不回，奪利爭名如鼎沸。

如鼎沸，永沉淪，失道迷真業所根。有人平卻心頭棘，便把天機說與君。

命要傳，性要悟，入聖超凡由汝做。三清路上少人行，畜類門前爭入去。

報賢良，休慕顧，性命機關堪守護。若還缺一不芳非，執著波渣應失路。

只修性，不修命，此是修行第一病。只修祖性不修丹，萬劫陰靈難入聖。

達命宗，迷祖性，恰是鑒容無寶鏡。壽同天地一愚夫，權握家財無主柄。

性命雙修元又元，海底洪波駕法船。生擒活捉蛟龍首，始知匠手不虛傳。