**洞靈真人庚桑楚著**

## 序
老子之役有庚桑楚者，陳人也。偏得老子之道，居畏壘之山。其臣之畫然知者去之，其妾之絜然仁者遠之。擁腫之與居，鞅掌之為使。居三年，畏壘大壞，復遊吳，隱毗陵盂峰，道成仙去。後有漢輔光、張天師、唐張果老相繼隱修，因號張公壇福地。古建洞靈觀，宋改天申萬壽宮。著書九篇，號庚桑子，一名亢倉子。唐封洞靈真人，書為洞靈真經。

## 全道第一

亢倉子居羽山之顏三年。俗無疵癘而仍縠熟，其俗竊相謂曰：亢倉子之始來，吾鮮然異之，今吾日計之不足，歲計之有余，其或聖者耶？盍相與尸而祝之，社而稷之乎？亢倉子聞之，色有不釋。其徒黡啜從而啟之。亢倉子曰：吾聞至人尸居環堵之室，而百姓猖狂，不知其所如往。今以羽俗父子竊竊焉，將俎豆予我其的之人邪？吾是以不釋於老聃之言。黡啜曰：不然，夫尋常之汙，巨魚無所還其體，而鯢鰌為之制；步仞之丘，巨獸無所隱其軀，而蘗狐為之祥。且也尊賢事能，餉善就利，自堯舜以固然，而況羽俗乎？先生其聽矣。亢倉子曰：嘻來夫！二子者知乎？函車之獸介而離山，罔罟制之；吞舟之魚蕩而失水，螻蟻苦之。故鳥獸居欲其高，魚鱉居欲其深。夫全其形生之人藏其身也，亦不厭深眇而已。吾語若大亂之本榼乎？堯舜之間其終存乎？千代之後，必有人與相食者矣。言未終，南子榮之樗色蹵然膝席曰：樗年運而長矣，將奚以托業，以事斯言？亢倉子曰：全汝形，抱汝生，無使汝思慮營營，若此緒年，或可以及此言。雖然，吾才小不足以化子，子胡不南謁吾師聃。亢倉子既謝，榮之樗不釋羽俗而龍已乎。

天下之水性清，土者滑之，故不得清；人之性，壽物者滑之，故不得壽物也者。所以養性也。今世之惑者，多以性養物，則不知輕重也。是故聖人之於聲色滋味也，利於性則取之，害於性則捐之。此全性之道也。萬人操弓共射一招，招無不中；萬物章章以害一生，生無不傷。故聖人之制萬物也，全其天也，天全則神全矣。神全之人，不慮而通，不謀而當，精照無外，志凝宇宙，德若天地然。上為天子而不驕，下為匹夫而不昏，此之謂全道之人，心平正不為外物所誘。曰：清清而能久，則明明而能久，則虛虛，則道全而居之。

秦佚死，亢倉子哭之，其役曰：天下皆死生，何哭為也。亢倉子曰：天下皆哭，安得不哭。其役曰：哭者必哀，而先生未始哀，何也？亢倉子曰：舉天之下，吾無與樂，安所取哀？蛻地之謂水，蛻水之謂氣，蛻氣之謂虛，蛻虛之謂道。虛者道之體，靖者道之地，理者道之綱，識者道之目。道，所以保神德，所以宏量禮，所以齊儀物，所以養體。好質白之物者以黑為汙，好質黑之物者以白為汙。吾又安知天下之正潔汙哉！由是不主物之潔汙者矣夫。瞀視者以黊為赤，以蒼為玄，吾乃今所謂皂白，安知識者不以為赪黃？吾又安知天下之正色哉？由是不遁物之色矣。夫好貨甚者，不見他物之可好；好馬甚者，不見他物之可好；好書甚者，不見他物之可好。吾又安知天下之果可好者、果可惡者哉！由是不見物之可以保戀矣，無能滑吾真矣。

陳懷君柳使其大夫禱行聘於魯，叔孫卿私曰：吾國有聖人，若知之乎？陳大夫曰：奚以果明其聖？叔孫卿曰：能廢心而用形。陳大夫曰：敝邑則小，亦有聖人，異於所聞。曰：聖人為誰？陳大夫曰：有亢倉子者，偏得老聃之道，其能用耳視目聽。定公聞而異焉，使叔孫氏報聘且致亢倉子，待以上卿之禮。亢倉子至，賓於亞寢。魯公卑辭以問之，亢倉子曰：吾能視聽不用耳目，非能易耳目之所用，告者過也。公曰：孰如是，寡人增異矣。其道若何，寡人果願聞之。亢倉子曰：我體合於心，心合於氣，氣合於神，神合於無，其有介然之有，唯然之音，雖遠際八荒之表，邇在眉睫之內，來於我者，吾必盡知之，乃不知為是我。七竅手足之所覺，六腑五臟心慮之所知，其自知而已矣。

## 用道第二

天不可信，地不可信，人不可信，心不可信，惟道可信，賢主秀士豈知哉。昔者桀信天與其虘四海，已不勤於道，天奪其國以授殷。紂亦信天與其虘四海，已不龔於道，天奪其國以授周。今夫惰農信地實生百谷，不力於道，地竊其果稼而荒翳之。齊后信人之性酧讓，不明於其道，舉全境以付人，人實鴟義而有其國。凡人不修其道，隨其心而師之，營欲茂滋，災疾朋釁，戕身損壽，心斯害之矣。故曰：惟道可信。

天墜非道，不能悠久；蒼生非賢，不能靖順；庶政非材，不能和理。夫用道之人，不露其用，福滋萬物，歸功無有，神融業茂，靈慶悠長。知而辯之謂之識，知而不辨謂之道。識以理人，道以安人。夫雞辰而作，負日任勞，流汗灑墜，夜分僅息，農夫之道也。俯拾仰取，錢心錐撮，力思搏精，希求利潤，賈豎之道也。咽氣谷神，宰思損慮，超遙輕舉，日精煉仙，高士之道也。專情耑想，畢誌所事，倫揆忘寢，謀効位思，人臣之道也。清心省念，察驗近習，務求才良，以安萬姓，人主之道也。若由是類之，各順序其誌度，不替塞其業履，是為天下有道。導筋骨則形全，翦情欲則神全，靖言語則福全。克保此三全，是謂清賢。

道德盛則鬼神助信，義敦則君子合禮，義備則小人懷。有識者自是，無識者亦自是；有道者靜默，喑鈍者亦靜默。物固有似是而非，似非而是，先號後笑，始吉終兇，身可親而才不堪親，才可敬而身不堪敬，敬甚則不親，親甚則不敬。親之而疏，疏之而親，恩甚則怨生，愛多則憎至。有以速為貴，有以緩為貴，有以直為貴，有以曲為貴，百事之宜其由甚微，不可不知。是富則身通，理勢然也。同道者相愛，同藝者相嫉；同與者相愛，同取者相嫉；同病者相愛，同壯者相嫉，人情自然也。才多而好謙，貧賤而不諂，處勞而不為辱，貴富而益恭勤，可謂有德者也。

## 政道第三

人無法以知天之四時寒暑，日月星辰之所行。若知天之四時寒暑，日月星辰之所行，當則諸生血氣之類，皆得其處，而安其產矣。人臣亦無法以知主之賞罰爵祿之所加，若知主之賞罰爵祿之所加，宜則親疏遠近賢不肖，皆盡其才力而以為用矣。信全則天下安，信失則天下危。夫百姓勤勞，財物殫盡，則爭害之心生，而不相信矣。人不相信，由政之不平也，政之不平，吏之罪也，吏之有罪，刑賞不齊也，刑賞不齊，主不勤明也。夫主勤明則刑賞一，刑賞一則吏奉法，吏奉法則政下宣，政下宣則民得其所，而交相信矣。是知天下不相信者，由主不勤明也。

亢倉子居息壤五年，靈王使祭公致篚帛與紉璐曰：余末小子，否德忝位，水旱不時，借為人苦，何以禳之？亢倉子曰：水陰沴也，陰於國政類刑、人事類私，旱陽過也。陽於國政類德、人事類盈。楚以為凡遭水旱，天子宜正刑修德，百官宜去私戒盈，則以類而消，百福日至矣。

鄭有胡之封珪戎弓，異時失同於荊。荊曰必得封珪戎弓，不然臨兵於汝。鄭君病之，駕見亢倉子曰：封珪戎弓，先君得之，胡綿代功，寶傳章翼。嗣今荊恃大而曰必得，不然臨兵，國危矣。寡人欲以他封珪戎弓往，若之何？亢倉子曰：君其少安。今是楚亦有寶於此，飾楚之寶以貰罪於君，楚所不能為，君必致夫真。今荊以淺鮮之過，而負其威刑，申逞不直，以耗敚與國，荊失諸侯於是乎。在諸侯聞之，將警勸備倫比，勤明會同，上義固存鄭焉。首君姑待之，豈必非福。於是以胡珪戎弓往來至郢，荊人聞之曰：彼用聖人之訓辭，吾焉取此，以暴不直於天下，而令諸侯實生心焉。遽返其賂而益善鄭焉。

人之情欲，生而惡死，欲安而惡危，欲榮而惡辱。天下之人得其欲則樂，樂則安；不得其欲則苦，苦則危。若人主放其欲，則百吏庶夫具展其欲，百吏庶夫具展其欲，則天下之人，貧者竭其力，富者竭其財，四人失其序，皆不得其欲矣。天下之人不得其欲，則相與攜持保抱，逋逃隱蔽，漂流捃采，以祈性命。吏又從而捕之，是故不勝其危苦，因有群聚背叛之心生。若群聚背叛之心生，則國非其國也。勿貪戶口，百姓汝走；勿壯城池，百姓汝疲。賦斂不中，窮者日窮，刑罰且二。貴者日貴，科禁不行，國則以傾。官吏非才，則寬猛失所，或與百姓爭利，由是狡詐之心生。所以百姓奸而難知。夫下難知則上人疑，上人疑則下益惑，下既惑則官長勞，官長勞則賞不足勸、刑不能禁，易動而難靜。此由官不得人故也。政術至要，力於審士。士有才行比於一鄉，委之鄉才；行比於一縣，委之縣才；行比於一州，委之州才；行比於一國，委之國政，而後乃能無伏士矣。人有惡戾於鄉者，則以誨之，不改是為惡戾，於縣則撻之，不改是為惡戾；於州則移之，不改是為惡戾；於國則誅之，而後乃能無逆節矣。誠如是，舉天下之人，一一胸懷無有幹背諂慢之萌矣。此之謂靖人。凡為天下之務，莫大求士。士之待求，莫善通政。通政之善，莫若靖人。靖人之才，蓋以文章考之，百不四五；以言論考之，十或一二；以神氣靖作態度考之，十全八九。是皆賢王慶代、明識裁擇所能爾也。夫下王危世，以文章取士，則翦巧綺濫益至，而正雅素實益藏矣；以言論取士，則浮掞遊飾益來，而謇諤諍直益晦矣；以神氣靖作態度取士，則外正內邪益尊，而清修明實益隱矣。若然者，賢愈到，政愈僻，令愈勤，人愈亂矣。天下至大器也，帝王至重位也，得士則靖，失士則亂。人主勞於求賢，逸於任使。於呼，守天聚人者，其胡可以不事誠於士乎！人情失宜，主所深恤。失宜之大，其痛刑獄。夫明達之才，將欲聽訟，或誘之以詐，或脅之以威，或賄之以情，或苦之以戮，雖作設權異，而必也公平。故使天下之人，生無所於德，死無所於怨。夫秉國建吏，持刑若此，可謂至官。至官之世，群情和正，諸產咸宜，愛敬交深，上下條固，不可搖蕩，有類一家。茍有達順陵逆，安得動哉？

平王返正，既宅天邑，務求才良。等聞一善，喜豫連日。左右侍仆累言大臣賢異者，如是逾歲，王曰：余一人於德不明，求賢異益恐山澤遺逸不舉，豈樂聞。吾以自閉塞哉！邇者仄媚仆臣，累譽權任，頗階左右，意余孱昧，無能斷明，徒唯共和，依違浸長，自賢敗德，莫此為多。不時匡遏，就滋固黨。於是棄左右近習三人於市，貶庶司尹長五人，曰無令臣君者附下罔上，持祿阿意。天下聞之，稱為齊明。海南之西歸者七國。

至理之世，輿服純素，憲令寬簡，禁網疏闊。夫輿服純素則人不勝羨，憲令寬簡則俗無忌諱，禁網疏闊則易避難犯。若人不勝羨則嗜欲希微，而服役樂業矣。俗無忌諱則抑閉開舒，而歡欣交通矣。易避難犯則好惡分明，而貴德知恥矣。夫服役樂業之謂順，歡欣交通之謂和，貴德知恥之謂正，浮墮之人不勝於順，逆節之人不勝於和，奸邪之人不勝於正，順和正三者，理國之宗也。

衰末之世，輿服文巧，憲令禳祈，禁網頗僻。夫輿服文巧則流相炎慕，憲令禳祈則俗多忌諱，禁網頗僻則莫知所逭。若流相炎慕則人不忠潔，而恥樸貴華矣。俗多忌諱則情誌不通，而上下膠戾矣。莫知所逭則讒禍繁興，而眾不懼死矣。夫恥樸貴華之謂浮，上下膠戾之謂塞，眾不懼死之謂冒，真正之士不官於浮，公直之士不官於塞，器能之士不官於冒，浮塞冒三者，亂國之梯也。

荊君熊圉問水旱理亂，亢倉子曰：水旱由天，理亂由人。若人事和理，雖有水旱，無能為害。堯湯是也。故周之秩官雲，人強勝天。若人事壞亂，縱無水旱，日益崩離，且桀紂之滅，豈惟水旱？荊君北面遵循，稽首曰：天不棄不谷，及此言也。乃以弘璧十朋為亢倉子壽，拜為亞尹，曰：庶吾國有瘳乎？亢倉子不得已，中宿微服，違之他邦。

至理之世，山無偽隱，市無邪利，朝無侫祿。國產問：何由得人俗醇樸？亢倉子曰：政煩苛則人奸偽，政省一則人醇樸。夫人俗隨國政之方圓，猶蠖屈之於葉也，食蒼則身蒼，食黃則身黃。曰：何為則人富？亢倉子曰：賦斂以時，官上清約，則人富；賦斂無節，官上奢縱，則人貧。

勾粵之竿鏃以精金，鷙隼為之羽，以之掊箠，則其與槁樸也無擇。及夫蕩寇爭沖，覿武決勝，加之駭弩之上，則三百步之外不立敵矣；蜚景之劍威奪白日，氣盛紫蜺，以之刲獲，則其與劂刃也無擇。及夫兇邪流毒，沸渭不靖，加之運掌之上，則千里之內不留行矣。夫材有分而用有當，所貴善因時而已耳。

昔者明皇聖帝，天下和平，萬物暢茂，群性得析，善因時而勿擾者也。近古以來天下奸邪者眾，正直者寡，輕薄趨利者多，敦方退靜者鮮。奸者出言長於忠言，遂使天下之人交相疑害，悲夫！

作法貴於易避而難犯，救弊貴於省事而一令，除去豪橫則官人安，刑禁必行則官人不敢務私利。官人不敢務私利而百姓富。史刑曰：眚災肆赦，赦不欲數。赦數則惡者得計，平人生心，而賢良否塞矣。人有大為賊害，官吏捕獲，因廣條引，誣陷貞良，闊遠牽率，冀推時序，卒蒙赦宥。遇賊害者訖無所快，自毒而已。由是平人遞生黠計，吏勞政酷，莫能鎮止。此由數赦之過也。夫人之所以惡為無道不義者，為其有罰也；所以勉為有道行義者，為其有賞也。今無道不義者赦之，而有道行義者被妎而不賞，欲人之就善也，不亦難乎？世有賢主秀士肯察此論，人怨者非不接人也，神怒者非不事神也。巧佞甚人愈怨，淫祀盛神益怒。


## 君道第四

始生之者天也，養成之者人也。能養天之所生，而勿攖之，謂之天子。天子之動也，以全天為。故此官之所以自立也。立官者以全生也。今世之惑主多官而反以害生，則失所以為立官之本矣。草郁則為腐，樹郁則為蠧，人郁則為病，國郁則百慝並起，危亂不禁。所謂國郁者，主德不下宣，人欲不上達也。是故聖王貴忠臣正士，為其敢直言而決郁塞也。克已復禮，賢良自至；君耕后蠶，蒼生自化。由是言之，賢良正可待不可求，求得非賢也；蒼生正可化不可刑，刑行非理也。堯舜有為人主之勤，無為人主之欲，天下各得濟其欲；有為人主之位，無為人主之心，故天下各得肆其心。士有天下人愛之而主不愛者，有主獨愛之而天下人不愛者，用天下人愛者，則天下安用主。獨愛者則天下危，人主安可以自放其愛憎哉。由是重天下愛者，當制其情。所謂天下者，謂其有萬物也；所謂邦國者，謂其有人眾也。夫國以人為本，人安則國安，故憂國之主，務求理人之材。玉之所以難辨者，謂其有怪石也；金之所以難辨者，謂其有鍮石也。

今夫以隼翼而被之鷃視，而不明者，正以為隼明者視之乃鷃也。今夫小人多誦經籍方書，或學奇技通說，而被以青紫章服，使愚者聽而視之，正為君子也；明者聽而視之，乃小人也。故人主誠明，以言取人理也，以才取人理也，以行取人理也；人主不明，以言取人亂也，以才取人亂也，以行取人亂也。夫聖主之用人也，貴耳不聞之功，目不見之功，口不可道之功，而百姓暢然自理矣。若人主貴耳聞之功，則天下之人運貨逐利而市譽矣；貴目見之功，則天下之人懨形異藝而爭進矣；貴可道之功，則天下之人習舌調吻而飾辭矣。使天下之人市譽爭進飾辭見達者，政敗矣。人主皆知鏡之明己也，而惡士之明已也。鏡之明己也功細，士之明己也功大，知其細失其大，不知類矣。

於呼，人主清心省事，人臣恭儉守職，太平立致矣。而世或難之，吾所不知也！若人主方寸之地不明不斷，則天地之宜，四海之內，動植萬類，咸失其道矣！以耳目取人者，官多而政亂；以心慮取人者，官少而政清。是知循理之世，務求不可見不可聞之材；澆危之世，務取可聞可見之材。嗚呼，人主豈知哉！以耳目取人，人皆勷敚以買譽；以心慮取人，人皆靜正以勤德。吏靜正以勤德，則不言而自化；吏勷敚以買譽，則刑之而不畏，世主豈知哉！


## 臣道第五

夫國之將興也，朝廷百吏，或短或長，或醜或美，或怡或厲，或是或非。雖聽其言，觀其貌，有似不同，然察其誌、征其心，盡於為國，所以剛訐不怨，黜退不愕，得其中無違乎理。故天不惑其時，墜不乏其利，人不亂其事，鬼神開贊，蠻夷柔同，保合太和，萬物化育。國之將亡也，朝廷百吏姿貌多美，顏色諧和，詞氣華柔，動止詳潤，雖觀其貌、聽其言，有若歡洽，然察其誌、征其心，盡在竟位。所以聞奇則怪，見異必愕，狙嫉相蒙，遂喪其道。故天告災時，墜生反物，人作兇德，鬼神間禍，戎狄交侵，喪亂弘多，萬物不化。夫不傷貨財、不妎人力、不損官吏而功成政立，下阜百姓，上滋主德，如此者忠賢之臣也。若費財煩人，危官茍效，一時功利，規賞於主，不顧過後貽災於國，如此者奸臣也。至理之世，官得人；不理之世，人得官。

邾龍覰問事君，亢倉子曰：既榮名而臣人者，心莫若公，貌莫若和，言莫若正。公不欲露，和不欲雜，正不欲犯。古之清勤為國修政，今之清勤為身修名。夫為國修政者，區處條別，動得其宜，合於大體；為身修名者，區處條別，致遠不通，拘於小節。是知心以道為主，抵事得其所；心以事為主，抵物失其所。臣居上位不諫，下位不公，不合贍其祿。君不嚴敬，大臣不彰信，小臣不合官其朝。有才者不必忠，忠者不必有才。臣不患不忠，適恐盡忠而主莫之信；主不患不信，適恐信之而莫能事。事上等之人得其性，則天下理；中等之人得其性，則天下亂。明主用上等之人，當委以權宜便事，肆其所為；用中等之人，則當程課其功，示以賞罰。


## 賢道第六

賢良所以屢求而不至，難進而易退者，非為愛身而不死王事，適恐盡忠而主莫之信耳。自知有材識之人，外恭謹而內無憂。其於眾也，和正而不狎，親之則彌莊，疏之則退去而不怨，窮厄則以命自寬，榮達則以道自正。人有視其儀賢也，聽其聲賢也，征神課識，或負所望。夫賢人其見用也，入則諷譽，出則龔默，職司勤辨，居室儉閑。其未見用也，藏身於眾，藏識於目，藏言於口，飽食安步，獨善其身，貞而不怨。智者不疑事，識者不疑人。有識之士行危而色不可疏，言遜而理不可拔。凡謂賢人不自稱賢，效在官政，功在事事。太平之時，上士運其識，中士竭其耐，小人輸其力。

齊有掊子者，材可以振國，行可以獨立，事父母孝，謹鄉黨恭。循念居貧無以為養，施信義而遊者久之矣。所如寡合，或為乘時誇毗者所蚩。紿於是，負杖步足問乎亢倉子，曰：吾聞至人忘情，黎人不事情。存情之曹，務其教訓而尊信義。吾乃今不知為工受不信為信，信而不見信為信；為勤慕義為義，人義而不俟義為義。然則信義之士，常獨厄隨退。胡以取貴乎？時而教理之所上也。亢倉子俯而循衽，仰而譆，超然而歌曰：時之陽兮信義昌，時之默兮信義伏。陽與默、昌與伏，汩吾無誰私兮，羌忽不知其讀。夫運正性以如適，而物莫之應者，真不行也。夫真且不行，謂之道喪。道喪之時，上士乃隱。隱之為義有可為也、莫可為者也，有可用也、莫可用者也。邦有道則智，邦無道則愚。故莫可用者也。

祭公問賢材何從而不致，亢倉子曰：賢正可待不可求，材慎在求不慎無。若天子靜、大臣明、刑不避貴、澤不隔下，則賢人自至而求用矣。賢人用則四海之內明，目而視清，耳而聽坦，心而無郁矣。天自成，地自寧，萬物醇化，鬼神不能靈，故曰賢，正可待不可求。若天子勤明，大臣和理，之求士也，則懨弘方大、公直靖人之才至；若天子苛察，大臣躁急，之求士也，則曲心巧應、毀方破道之才至；若天子疑忌，大臣巧隨，之求士也，則奇姓異名、仄媚怪術之才至；若天子自賢，大臣固位，之求士也，則事文逐譽、貪濁浮麗之才至；若天子依違，大臣回佞，之求士也，則外忠內僻、情毒言和之才至。故曰才慎在求不慎無若者。黃帝得常仙封鴻鬼容丘，商王得伊尹中興得甫申，齊桓得寧籍，皆由數。君體道邁仁，布昭聖武，思輯光明，寬厚昌正，而眾賢自至而求用，非為簡核而得也。祭公曰：夫子云賢人不求而自至，亦有非賢不求而自至者乎？亢倉子曰：夫非賢不求而自至者，固眾矣。夫天下有道，則賢人不求而自至；天下無道，則非賢不求而自至。人主有道者寡，無道者眾，天下賢人少，不肖者多。是知非賢不求而自至者多矣。祭公曰：賢固濟天下，材亦能濟天下，俱濟天下，賢與材安異耶？亢倉子曰：窘乎哉，其問也！夫功成事畢，不徇封譽，恭退樸儉之謂賢；功成事畢，榮在祿譽，光揚滿誌之謂材。賢可以鎮國，材可以理國。所謂鎮者，和寧無為，人不知其力；所謂理者，勤率其事，人知所於德。一賢統眾材則有余，眾材度一賢猶不足。如是賢材之殊域，有居山林而喧者，有在人俗而靜者，有喧而正者，有靜而邪者也。凡視察其貌鄙俗而能有賢者，萬不有一；視察其貌端雅，而實小人者十而有九失。夫不煉其言而知其文，不責其儀而審其度，不采其譽而知其善，不流其毀而斷其實，可謂有識者也。


## 順訓道第七

陳玄微, [10/23/2022 1:38 PM]
閔子騫問仲尼，道之與孝相去奚若。仲尼曰：道者自然之妙用，孝者人道之至德。夫其包運天地，發育萬物，曲成類形，布丕性壽，其功至實而不為物府，不為事官，無為功屍，捫求視聽莫得而有，字之曰道。用之於人字之曰孝。孝者善事父母之名也。夫善事父母，敬順為本，意以承之，順承顏色，無所不至，發一言舉一意不敢忘父母，營一手措一足不敢忘父母。事君不敢不忠，朋友不敢不信，臨下不敢不敬，向善不敢不勤。雖居獨室之中，亦不敢懈其誠，此之謂全孝。故孝誠之至通乎。神明光於四海，有感必應，善事父母之所致也。昔者虞舜其大孝矣乎！庶母惑父，屢憎害之。舜心益恭，懼而無怨。謀使浚井，下土實之，於時天休震動，神明駿赫，道穴而出，奉養滋謹。由是玄德茂盛，為天下君。善事父母之所致也；文王之為太子也，其大孝矣。朝夕必至乎寢門之外，問寺人曰茲日安否何如，曰安，太子溫然喜色；小不安節，太子色憂滿容朝夕。食上太子必視寒暖之節，食下必知膳羞所進，然後退。寺人言疾，太子肅冠而齊膳宰之饌，必敬視之，湯液之。貢必親嘗之。嘗饌善則太子亦能食，嘗饌寡太子亦不能飽。以至乎復初，然後亦復初。君後有過，怡聲以諷。君後所愛，雖小物必嚴龔。是故孝成於身，道洽天下。雅曰：文王陟降，在帝左右。言文王靜作進退，天必贊之。故紂不能害。夢啟之壽，卜世三十，卜年七百，天所命也。善事父母之所致也。閔子騫曰：善事父母之道，幸既聞之矣。敢問教子之義？仲尼曰：凡三王教子，必視禮樂。樂所以修內，禮所以修外。禮樂交修則德容發輝於貌。故能溫恭而文明。夫為人臣者，煞其身有益於君則為之，況利其身以善其君乎？是故擇建忠良貞正之士，為之師傅，欲其知父於君臣長幼之道。夫知為人子，然後可以為人父；知為人臣，然後可以為人君；知事人，然後能使人。此三王教子之義也。閔子騫退而事之，於家三年，人無間於父母兄弟之言，交遊稱其信，鄉黨稱其仁，宗族稱其悌。德行之聲溢於天下，此善事父母之所致也。

齊太子坐清臺之上，燕莊侯他高冠嚴色，左帶玉具劍，右帶環佩，左光照右，右光照左，太子讀書不視。壯侯他問曰：齊國有寶乎？太子曰：主信臣忠，百姓戴上，齊國之寶也。壯侯他應聲解劍而去。嗚呼，人有偏蔽，終身莫自知已乎！賢者見之寬恕而不言，小人暴愛而溢言，親戚憐嫉而貳言，人有偏蔽惡乎，不自知哉！是故君子檢身常若有過，衣其衣，食其食，知其過而不克有以正之者，君子恥之。將欲有言，識其必不能行者，君子罕言。當責眾人之惡者，視已善乎哉。當責眾人之邪者，視已正乎哉？此之謂反明。

翟西氏之子甚孝謹，翟西憐其子而好妄與之言。翟西辰出夕返，則曰甲死矣，其子信之。既而甲在焉。他夕則曰乙且害余，其子伺將行仇，既而不見惡端。他夕則曰丁病矣，其子覘之，丁誠無恙。舉此類也。冒淹年序子固孝謹，至於訓勒，益不保承。鄉國之人疾其咎口，謀將煞之。翟西聞而懼，歸以告子，子未甚信，既而翟西見煞。謂多言之人為疏露，亦有辭約而不密者，謂輕佻之人，為不定；亦有體閑而心躁者，謂叢雜之人，為猥細；亦有外潔而內濁者，若類而引之，不可殫載。若非徹識，孰克究詳。時有不可不應事也者。內靜而外動，易動而難靜；時有不可不求事也者，內思而外待，待至而後樂。是故外靜而內動者，搖思而損性；奔走而逐利者，勞力而害名。人生於世，或有事不遂誌，而宣言雲不遇時者，是無異負丹頸之罪，俟時行戳，豈不殆哉。其博才通識未見稱用者，正可雲時非不清，命未與耳，事不韙歟。長於諫者務依存前人之性，而翦制其情之所由起，是以彼此開進親敬殷篤；不長於諫者務攻前人之性而暗於情之所來，是以彼此嫌貳猜釁日積。兒童之所簡者，乃耆耋之所非；耳目之所娛者，乃心慮之所疾。徤責天下之愚者。已之未賢也；徤責天下之迷者，已之未明也。以未賢責眾愚，未賢者以之亡；以未明責眾迷，未明者以之傷。


## 農道第八

人舍本而事末，則不一令。不一令則不可以守、不可以戰。人舍本而事末，則丌產約。丌產約則輕流徙，輕流徙則國家時有災患，皆生遠誌，無復居心。人舍本而事末，則好知。好知則多詐，多詐則巧法令，巧法令則以是為非、以非為是。古先聖王之所以理人者，先務農人。農人非徒農人，農人非徒為墜利也。貴行其誌也。人人農則樸，樸則易用，易用則邊境安，安則主位尊。人農則童，童則少私義，少私義則公法立。力博深農則丌產復，丌產復則重流散，重流散則死丌處無二慮。是天下為一心矣。天下一心，軒皇幾蘧之理不是過也。古先聖王之所以茂耕織者，以為本教也。是故天子躬率，諸侯耕籍，田大夫士第有功級，勸人尊墜產也；後妃率嬪禦蠶於郊桑公田，勸人力婦教也。男子不織而衣，婦人不耕而食，男女貿功，資相為業，此聖王之制也。故敬時愛日，埒實課功，非老不休，非疾不息。一人勤之，十人食之。當時之務，不興土功，不料師旅，男不出禦，女不外嫁，以妨農也。黃帝曰：四時之不可正，正五谷而已耳。夫稼為之者人也，生之者天也，養之者墜也。是以稼之容足，耨之容耰，耘之容手，是謂耕道。農攻食，工攻器，賈攻貨，時事不龔，敚之以土功，是謂大兇。

凡稼早者先時。暮者不及時，寒暑不節，稼乃多災。冬至已後五旬有七日而昌生，於是乎始耕。事農之道，見生而藝生，見死而獲死。天發時，墜產財，不與人期。有年祀土，無年祀土，無失人時。迫時而作，過時而止，老弱之力，可使盡起。不知時者，未至而逆之，既往而慕之，當丌時而薄之，此事之下也。夫耨必以旱，使墜肥而土緩，稼欲產於塵土而殖。於地堅者慎其種，勿使數，亦無使疏。於其施土，無使不足，亦無使有余。甽欲深以端，畝欲沃以平，下得陰，上得陽，然後咸生。立苗有行，故速成。強弱不相害，故速大。正丌行，通其中，疏為泠風，則有收而多功率。稼望之有余，就之則疏，是墜之竊也。不除則蕪，除之則虛，是事傷之也。苗丌弱也，欲孤丌長也，欲相與居。丌熟也，欲相與扶，三以為族。稼乃多谷，凡苗之患，不俱生而俱死。是以先生者美米，後生者為粃。是故其耨也，長其兄而去其弟，樹肥無使扶疏，樹墝不欲專生而獨居。肥而扶疏，則多秕；墝而專居，則多死。不知耨者，去其兄而養其弟，不收其粟而收其秕，上下不安，則稼多死。

得時之禾，長秱而大穗，團粟而薄糠，米飴而香，舂之易而食之強。失時之禾，深芒而小莖，穗銳多秕而青蘦。得時之黍，穗不芒以長，團米而寡糠。失時之黍，大本華莖，葉膏短穗。得時之稻，莖葆長，秱穗如馬尾。失時之稻，纖莖而不滋，厚糠而菑死。得時之麻，疏節而色陽，堅枲而小本。失時之麻，蕃柯短莖，岸節而葉蟲。得時之菽，長莖而短足，其莢二七以為族，多枝數節，竟葉繁實，稱之重，食之息。失時之菽，必長以蔓，浮葉虛本疏節而小莢。得時之麥，長秱而頸族二七以為行，薄翼而醇色，食之使人肥且有力。失時之麥，胕腫多病，弱苗而莢穗。是故得時之稼豐，失時之稼約。庶谷盡宜，從而食之，使人四衛變強，耳目聰明，兇氣不入，身無苛殃。善乎孔子之言，冬飽則身溫，夏飽則身涼。夫溫涼時適，則人無疾疢。人無疾疢，是疫厲不行。疫厲不行，咸得遂其天年。故曰：谷者人之天。是以興王務農。王不務農，是棄人也。王而棄人，將何國哉！


## 兵道第九

秦景主將視強兵於天下，使庶長鮑戎必致亢倉子，待以壤邑十二，周實迫之。亢倉子至自榮泉，賓於上館，景主三日弗得所問。下席北首頓珪曰：天果無意恤孤耶！亢倉子油然覷眄，曰：朕以主為異之問，而寧弊弊焉以斫剌為故抑者，亦隨丌欲而得正焉？無如可矣。景主一拜再舉，斂黼衽，端珪抑首而坐，曰：實惟天所命。亢倉子仰榱而噓，俯正顏色曰：原兵之所起與始，有人俱夫。凡兵也者，出人之威也。人之有威，性受於天故。兵之所自來上矣。嘗無少選之不用，貴賤長少賢愚相與同察兵之兆：在心懷恚而未發兵也，疾視作色兵也，傲言推捘兵也，侈鬥攻戰兵也。此四者鴻細之爭也。未有蚩尤之時，人實揭材木以鬥矣。黃帝用水火矣，共工稱亂矣，五帝相與爭矣，一興一廢，勝者用事。夫有以咽藥而死者，欲禁天下之醫非也；有以乘舟而死者，欲禁天下之舩非也；有以用兵喪其國者，欲禁天下之兵非也。夫兵之不可廢，譬水火焉。善用之則為福，不善用之則為禍。是故怒笞不可偃於家，刑罰不可偃於國，征伐不可偃於天下。古之聖王有義兵而無偃兵。兵誠義以誅暴君而振苦，人人之悅也。若孝子之見慈親，餓隸之遇美食，號呼而走之。若強弩之射深谷也。勝負之決勿征於他，必反人情。人之情欲生而惡死，欲榮而惡辱，死生榮辱之道一，則三軍之士可使一心矣。凡軍欲其眾也，心欲其一也，三軍一心，則令可使無敵矣。古之至兵，蓋重令也。故其令強者其敵弱，其令信者其敵詘。先勝之於此，則勝之於彼。誠若此，則敵胡足勝也。凡敵人之來也，以求利也，令來而得死，且以走為利。敵皆以走為利，則刃無所與接矣。此之謂至兵。傲虐奸詐之與義理反也，其勢不俱勝、不兩立，故義兵之入於敵之境，則人知所庇矣。兵至於國邑之郊，不踐果稼，不穴丘墓，不殘積聚，不焚室屋，得人虜厚而歸之，信與人期以敚敵資，以章好惡、以示逆順。若此而猶有愎狠淩傲、遂宕不聽者，雖行武焉可也。先發聲出號令，曰兵之來也，以除人之讎，以順天之道。故克其國，不屠其人，獨誅所誅而已矣。於是舉選秀士賢良而尊封之，求見孤疾長老而拯救之，發府庫之財，散倉廩之谷，不私其物，曲加其禮。今有人於此，能生死人，一人則天下之人爭事之矣。義兵之生，一人亦多矣。人孰不悅？故義兵至，則鄰國之人歸之若流水，誅國之人望之如父母。行地滋遠，得人滋眾。辭未終，景主興，稽首曰：孤獲聞先生教言，不覺氣盈宇宙，誌知所如也。而心滋益龔。於是步前稱觴，為亢倉子壽。拜居首，列師位，嚴於齋室。又月涉旬，辰加天關，白晝行道。行弟子禮。