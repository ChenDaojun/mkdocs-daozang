太上玉晨大道君傳授, 扶桑大帝君, 暘谷神王, 景林真人, 魏華存 傳承	


---

## 序

### 暘谷神王序

黃庭內景玉經者，一名太上琴心文，琴，和也。誦之，可以和六府、寧心神，使人得仙也。一名大帝金書，扶桑大帝君宮中盡誦此經，以金簡刻書之，故曰金書。一名東華玉篇，東華者，東方諸宮名也。東海青童君所居其中，玉女仙人皆誦詠之，刻玉書之，故為玉篇也。當清齋九十日，誦之萬過。使調和三魂，制鍊七魄，除去三尸，安和六府，五藏生華，色反嬰孩，百病不能傷，災害不得干。萬過既畢，自然洞觀鬼神，內視腸胃，得見五藏。其時，當有黃庭真人、東華玉女教子神仙焉。此不死之道也。

子有仙相，得吾此書也。

此文羅列一形之神室處，胎神之所在耳。恒誦詠之者，則神室明正，胎真安寧，靈液流通，百關調暢，血髓充溢，腸胃虛盈，五藏結華，耳目聰明，白髮還黑，朽齒更生。所以却邪痾之紛若者，謂我已得魂精六緯之姓名也。形充神寧而曰欲死，不可得也。故曰內景黃庭為不死之道。

受者齋九日，或七日，或三日，然後受之。授者為師，受者奉焉。結盟立誓，期以勿泄。古者盟用玄雲之錦九十尺、金簡鳳文之羅四十尺、金鈕九雙，以代割髮歃血，不泄之約。此物是神鄉之奇帛，非赤縣之所有也。今錦可用白絹，羅可用青布，鈕可用金鐶，亦足以誓信九天，制告三官矣。皆奉有經之師，散之寒栖。違盟負誓，七祖受考於湯谷河源，身為考鬼於風刀也。湯谷神仙王口訣也

一人受書，得傳九人。審視形氣，必慈仁忠信、耽玄注真者，不毀真正、敬樂神仙，乃可示耳。非其才，是為漏泄。謹量可授，亦誠難也。又先求感應，推訊虛靈者，乃佳也。審可傳者，亦將得夢以告悟。臨時之宜，亦玄解於心矣。宣泄之科既重，傳之者良為嶮㠊。有黃庭內經之子，寧不慎密之哉。清虛真人口訣。夫內景黃庭經者，扶桑大帝君之金書，鍊真之祕言也

讀黃庭內景經者，常在別室，燒香潔盛，乃執之也。諸有此經，辟百邪。若入山林及空暗之地，心中震怖者，正心向北讀內經一過，即神靜意平，如與千人同旅而止。能讀之萬過，自見五藏腸胃，及天下鬼神役使在己。若困病者，心存讀之，垂死亦愈。大都忌食六畜魚臊、五辛殗洿之事，若脫履之者，沐浴盥漱，燒香於左右，讀經一過，百痾除也。右小君言：暮卧先讀黃庭經一過乃眠，使人魂魄自制鍊得三四過乃佳也。

### 梁丘子序

夫萬法以人為主，人則以心為宗，無主則法不生，無心則身不立。心法多門，取用非一；有無二體，隨事應機。故有凡聖淺深、愚智真假，莫匪心神辯識，運用之所由也。但天下之道，殊塗而同歸，百慮而一致。從麤入妙，權實則有二階。脗跡符真，是非同乎一見。有黃庭內景經者，東華之所秘也，誠學仙之要妙，羽化之根本。余襞習未周，而觀想粗得，裁靈萬品，模擬一形。義有四宗，會明七字；指事象諭，內外兩言。絀聰隳體之餘，任噓從呬之暇，舐筆磨墨，輒貽原筮。


## 上清章第一

上清紫霞虛皇前，太上大道玉晨君，閑居蘂珠作七言，散化五形變萬神，是為《黃庭》作內篇。琴心三叠舞胎僊，九氣映明出霄間，神蓋童子生紫煙，是曰玉書可精研。詠之萬遍昇三天，千灾以消百病痊，不憚虎狼之兇殘，亦以卻老年永延。

## 上有章第二

上有魂靈下關元，左為少陽右太陰，後有密戶前生門，出日入月呼吸存。元炁所合列宿分，紫煙上下三素雲。灌溉五華植靈根，七液洞流衝盧間，迴紫抱黃入丹田，幽室內明照陽門。

## 口為章第三

口為玉池太和宮，漱咽靈液灾不干，體生光華氣香蘭，却滅百邪玉煉顏。審能修之登廣寒，晝夜不寐乃成真，雷鳴電激神泯泯。

## 黃庭章第四

黃庭內人服錦衣，紫華飛裙雲氣羅，丹青綠條翠靈柯，七蕤玉籥閉兩扉，重掩金關密樞機。玄泉幽闕高崔巍，三田之中精氣微，嬌女窈窕翳霄暉，重堂煥煥揚八威，天庭地關列斧斤，靈台盤固永不衰。

## 中池章第五

中池內神服赤珠，丹錦雲袍帶虎符，橫津三寸靈所居，隱芝翳鬱自相扶。

## 天中章第六

天中之嶽精謹修，靈宅既清玉帝遊，通利道路無終休。眉號華蓋覆明珠，九幽日月洞虛元，宅中有真常衣丹，審能見之無疾患。赤珠靈裙華蒨粲，舌下玄膺生死岸。出青入玄二炁煥，子若遇之昇天漢。

## 至道章第七

至道不煩訣存真，泥丸百節皆有神，髮神蒼華字太元，腦神精根字泥丸，眼神明上字英玄，鼻神玉壟字靈堅，耳神空閑字幽田，舌神通命字正倫，齒神崿鋒字羅千。一面之神宗泥丸，泥丸九真皆有房，方圓一寸處此中，同服紫衣飛羅裳。但思一部壽無窮，非各別住居腦中，列位次坐向外方，所存在心自相當。

## 心神章第八

心神丹元字守靈，肺神皓華字虛成，肝神龍煙字含明，翳鬱導煙主濁清，腎神玄冥字育嬰，脾神常在字魂停，膽神龍曜字威明。六腑五臟神體精，皆在心內運天經，晝夜存之自長生。

## 肺部章第九

肺部之宮似華蓋，下有童子坐玉闕，七元之子主調氣，外應中嶽鼻齊位。素錦衣裳黃雲帶，喘息呼吸體不快，急存白元和六氣，神僊久視無灾害，用之不已形不滯。

## 心部章第十

心部之宮蓮含華，下有童子丹元家，主適寒熱榮衛和，丹錦飛裳披玉羅，金鈴朱帶坐婆娑。調血理命身不枯，外應口舌吐玉華，臨絕呼之亦登蘇，久久行之飛太霞。

## 肝部章第十一

肝部之宮翠重裏，下有青童神公子，主諸關鏡聰明始，青錦披裳佩玉鈴，和制魂魄津液平，外應眼目日月精。百疴所鐘存無英，同用七日自充盈，垂絕念神死復生，攝魂還魄永無傾。

## 腎部章第十二

腎部之宮玄關圓，中有童子冥上玄，主諸六腑九液源，外應兩耳百液津，蒼錦雲衣舞龍幡。上致明霞日月煙，百病千灾急當存，兩部水王對生門，使人長生昇九天。

## 脾部章第十三

脾部之宮屬戊己，中有明童黃裳裏，消榖散氣攝牙齒，是為太倉兩明童，坐在金臺城九重，方圓一寸命門中。主調百穀五味香，辟卻虛羸無病傷，外應尺宅氣色芳，光華所生以表明，黃錦玉衣帶虎章，注念三老子輕翔，長生高僊遠死殃。

## 膽部章第十四

膽部之宮六腑精，中有童子曜威明，雷電八振揚玉旌，龍旗橫天擲火鈴。主諸氣力攝虎兵，外應眼童鼻柱間，腦髮相扶亦俱鮮，九色錦衣綠華裙，佩金帶玉龍虎文，能存威明乘慶雲，役使萬神朝三元。

## 脾長章第十五

脾長一尺掩太倉，中部老君治明堂，厥字靈元名混康，治人百病消榖粮，黃衣紫帶龍虎章，長精益命賴君王。三呼我名神自通，三老同坐各有朋，或精或胎別執方，桃孩合延生華芒。男女徊九有桃康，道父道母對相望，師父師母丹玄鄉，可用存思登虛空，殊途一會歸要終。閉塞三關握固停，含漱金醴吞玉英，遂至不飢三蟲亡，心意常和致欣昌。五嶽之雲氣彭亨，保灌玉盧以自償，五形完堅無灾殃。

## 上睹章第十六

上睹三元如連珠，落落明景照九隅，五靈夜燭煥八區。子存內皇與我遊，身披鳳衣銜虎符，一至不久昇虛無。方寸之中念深藏，不方不圓閉牖窗，三神還精老方壯，魂魄內守不爭競。神生腹中銜玉璫，靈注幽闕那得喪，琳條萬尋可蔭仗，三魂自寧帝書命。

## 靈臺章第十七

靈臺鬱藹望黃野，三寸異室有上下，間關營衛高玄受，洞房紫極靈門戶。是昔太上告我者，左神公子發神語，右有白元併立處，明堂金匱玉房間，上清真人當吾前。黃裳子丹氣頻煩，借問何在兩眉端？內俠日月列宿陳，七曜九元冠生門。

## 三關章第十八

三關之中精氣深，九微之內幽且陰，口為天關精神機，足為地關生命扉，手為人關把盛衰。

## 若得章第十九

若得三宮存玄丹，太一流珠安崑崙，重中樓閣十二環，自高自下皆真人。玉堂絳宇盡玄宮，璇璣玉衡色蘭玕，瞻望童子坐盤桓，問誰家子在我身？此人何去入泥丸，千千百百自相連，一一十十似重山。雲儀玉華俠耳門，赤帝黃老與我魂，三真扶骨共房津，五斗煥明是七元，日月飛行六合間，帝鄉天中地戶端，面部魂神皆相存。

## 呼吸章第二十

呼吸元氣以求僊，僊公公子似在前，朱鳥吐缩白石源，結精玉胞化生身，留胎止精可長生。三氣右徊九道明，正一含華乃充盈，遙望一心如羅星，金室之下可不傾，延我白首反孩嬰。

## 瓊室章第二十一

瓊室之中八素集，泥丸夫人當中立，長谷玄鄉繞郊邑，六龍散飛難分別。長生至慎房中急，何為死作令神泣？忽之禍鄉三靈歿。但當吸氣錄子精，寸田尺宅可治生，若當決海百瀆飲，葉去樹枯失青青，氣亡液漏非己形。專閉御景乃長寧，保我泥丸三奇靈，恬淡閑視內自明，物物不干泰而平，愨矣匪事老復丁，思詠玉書入上清。

## 常念章第二十二

常念三房相通達，洞視得見無內外，存漱五芽不飢渴，神華執巾六丁謁。急守精室勿妄泄，閉而寶之可長活。起自形中初不闊，三官近在易隱括。虛無寂寂空中素，使形如是不當污。九室正虛神明舍，存思百念視節度，六腑修治勿令故，行自翱翔入雲路。

## 治生章第二十三

治生之道了不煩，但修洞玄與玉篇，兼行形中八景神，二十四真出自然，高拱無為魂魄安，清淨神見與我言，安在紫房幃幕間，立坐室外三五玄。燒香接手玉華前，共入太室璇璣門，高研恬淡道之園，內視密盼盡見真，真人在己莫問鄰，何處遠索求因緣。

## 隱景章第二十四

隱景藏形與世殊，含氣養精口如朱，帶執性命守虛無，名入上清死録除，三神之樂由隱居。倏歘遊遨無遺憂，羽服一整八風驅，控駕三素乘晨霞，金辇正位從玉舆，何不登山誦我書。鬱鬱窈窈真人墟，入山何難故躊躇，人間紛紛臭如帑。

## 五行章第二十五

五行相推反歸一，三五合氣九九節，可用隱地回八術，伏牛幽闕羅品列。三名出於生死際，洞房靈象斗日月，父曰泥丸母雌一，三光煥照入子室。能存玄真萬事畢，一身精神不可失。

## 高奔章第二十六

高奔日月吾上道，鬱儀結璘善相保，乃見玉清虛無老，可以回顏填血腦。口銜靈芝携五星，腰帶虎籙佩金璫，駕歘接生宴東蒙。

## 玄元章第二十七

玄元上一魂魄煉，一之為物叵卒見，須得至真乃顧眄，至忌死氣諸穢賤，六神合集虛中宴。結珠固精養神根，玉𥫽金籥常完堅，閉口屈舌食胎津，使我遂煉獲飛僊。

## 僊人章第二十八

僊人道士非有神，積精累氣以為真。黃童妙音難可聞，玉書絳簡赤丹文。字曰真人巾金巾，負甲持符開七門，火兵符圖備靈關，前昂後卑高下陳。持劍百丈舞錦蟠，十絕盤空扇紛紜，火鈴冠霄墜落煙，安在黃闕兩眉間，此非枝葉實是根。

## 紫清章第二十九

紫清上皇大道君，太玄太和俠侍端，化生萬物使我僊，飛昇十天駕玉輪。晝夜七日思勿眠，子能修之可長存。積功成煉非自然，是由精誠亦守一，內守堅固真之真，虛中恬淡自致神。

## 百榖章第三十

百穀之實土地精，五味外美邪魔腥，臭亂神明胎氣零，那從反老得還嬰？三魂忽忽魄糜傾！何不食氣太和精，故能不死入黃寧。

## 心典章第三十一

心典一體五臟王，動靜念之道德行，清潔善氣自明光，坐起吾俱共棟樑，晝日曜景暮閉藏，通達華精調陰陽。

## 經歷章第三十二

經歷六合隱卯酉，兩腎之神主延壽，轉降適斗藏初九，知雄守雌可無老，知白守黑見坐守。

## 肝氣章第三十三

肝氣鬱勃清且長，羅列六腑生三光。心精意專內不傾，上合三焦下玉漿。玄液雲行去臭香，治蕩髮齒煉五方。取津玄膺入明堂，下溉喉嚨神明通。坐侍華蓋遊貴京，飄飄三清席清涼，五色雲氣紛青葱，閉目內眄自相望，使諸心神還自崇，七玄英華開命門，通利天道存玄根。百二十年猶可還，過此守道誠甚難，唯待九轉八瓊丹，要復精思存七元，日月之華救老殘，肝氣周流終無端。

## 肺之章第三十四

肺之為氣三焦起，視聽幽冥候童子，調理五華精髮齒，三十六咽玉池裏，開通百脈血液始。顏色生光金玉澤，齒堅髮黑不知白，存此真神勿落落，當憶紫宮有座席，衆神合會轉相索。

## 隱藏章第三十五

隱藏羽蓋看天舍，朝拜太陽樂相呼，明神八威正辟邪，脾神還歸是胃家。耽養靈根不復枯，閉塞命門保玉都，萬神方胙壽有餘，是謂脾建在中宮。五臟六腑神明主，上合天門入明堂，守雌存雄頂三光，外方內圓神在中。通利血脉五臟豐，骨青筋赤髓如霜，脾救七竅去不祥，日月列布設陰陽。兩神相會化玉英，淡然無味天人糧，子丹進饌肴正黃，乃曰琅膏及玉霜。太上隱環八素瓊，溉益八液腎受精，伏於太陰見我形，揚風三玄出始青。恍惚之間至清靈，戲於飆臺見赤生，逸域熙真養華榮，內盼沉默煉五形。三氣徘徊得神明，隱龍遁芝雲琅英，可以充飢使萬靈，上蓋玄玄下虎章。

## 沐浴章第三十六

沐浴盛潔棄肥薰，入室東向誦玉篇，約得萬遍義自鮮，散髮無欲以長存。五味皆至正氣還，夷心寂悶勿煩冤。過數已畢體神精，黃華玉女告子情，真人既至使六丁，即授隱芝大洞經。十讀四拜朝太上，先謁太帝後北向，黃庭內經玉書暢。授者曰師受者盟，雲錦鳳羅金鈕纏，以代割髮肌膚全，携手登山歃液丹，金書玉景乃可宣。傳得審授告三官，勿令七祖受冥患，太上微言致神僊，不死之道此其文。