唐·思邈孫真人述

余歷觀遠古方書，僉云身生羽翼飛行輕舉者，莫不皆因服丹。每詠言斯事，未嘗不切慕於心。但恨神通懸邈，雲跡疏絕，徒望青天，莫知昇舉。始驗還丹伏火之術，玉醴金液之方，淡乎難窺，杳焉靡測。自非陰德，何能感之？是以五靈三使之藥，九光七曜之丹，如此之方，其道差近。比來握玩，久而彌篤。雖艱遠而必造，縱小道而亦求。不憚始終之勞，詎辭朝夕之倦？研窮不已，冀有異聞。良以天道無私，視聽因之而啟，不違其願，不奪其誌，報施功效，其何速歟？豈自衒其所能趨利世間之意？意在救疾濟危也。所以撰二三丹訣，親經試練，毫末之間，一無差失。並具言述，按而行之，悉皆成就。然人之志，所重者性命，其危春露，其脆秋霜，俯仰之間，相顧如失。榮華貧賤，誠為不住之客；憂悲娛樂，並是難留之事。以此而言，深可歎矣。余比讀諸方，故亦不少，觀其梗概，例多隱秘。味之者翻增其惑，說之者返益其迷。遂使修煉之流，不見成功之處。豈其古人妄說耶？抑由學道之輩目不能考其旨趣也？余所陳方，意於文記間如視掌中，一試披尋，莫不洞照。相知之士，通鑒名人，有所不同，心之取證，故列為三篇耳。