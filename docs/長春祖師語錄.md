師在燕京天長觀時，普說曰：“道涵天地，神統百形，生滅者形也，無生滅者，性也，神也。有形者皆壞，天地亦屬幻軀，元會盡而示終。只有一點陽光，超乎劫數之外。在人身中為性海，即元神也。故世尊獨修性學，煉育元神。可以滅而滅。說法四十九年，住世亦止七十余載，人不以為無壽。背痛而示疾，形壞也。血肉之軀也。可以生而生，百千萬億劫，度生無量。又何嘗滅哉？謂佛肉身至今存可也。若論性不壞，即餓鬼畜牲，皆堪成佛，有靈明處是也。心能造形，心能留形。法中有愛住世者，動經千百劫，心為之也。若心根傷壞，轉眼便為冥途矣。故有形存而心先死者，六道是也。有形亡而心存者，古來三教聖賢是也。今世祈長生者，不向本命元辰自發大願，乃從仙佛乞靈，是舍本而求末矣。究竟于我何與哉？吾宗所以不言長生者，非不長生，超之也。此無上大道，非區區延年小術也。”

或問曰：“北宗道法，至吾師而大行，全真之盛振古未有，亦尚神通變化否？”師曰：“若好尚神通便是非大道，大道極平常，不作奇特想，只要心真，何事不辦？吾侍重陽師三載，未沐一言之誨，若起嗔心，只為下類矣。惟鞭策之甚，真為愛我之切。故歸化時，方有‘此子可教，吾宗賴以大行'之語，後復得道兄丹陽馬大師接引，然後還山，煉心育性，三遭魔難而不為動，沒于洪水而不知，虎臥于旁而不畏，初心真，久之心空，心空性見。而大事畢矣。遂出山度世化人。帝主禮拜，三宮奉侍，燎望問道，至禮也。吾告以清凈無為，上帝好生，一代仁厚之風，皆從此二句起。上親書袍領，命藏諸內府。世授子孫。敕吾為大宗師，然吾心未嘗動也。生平不輕受人一拜，拜必答之。未嘗自登師席。黃童白叟，婦寺宰官，侯王帝主，一切平等。西域諸方稱吾為震旦活佛。聲教所及，要荒無間。自古全真之盛，未有及此，此豈有所作為乎？不過性海中一點浮漚耳。天人自然感應，不尚神通，宮中有妖物，百法不靈，天師束手，請問于吾，吾時在山中，靜中微作念，彼物已攝道光法鏡中，初不用雷神將帥符圖印訣也，邪不勝正，理也。吾存其理而已。”

師示眾曰：“吾宗前三節，皆有為工夫，命功也；後六節乃赤妙道，性學也。三分命功，七分性學。以後只稱性學，不得稱功。命方稱功，有為之事也。功者工也。有階有級，性何功哉？佛祖也只完得性學而已。今世人貪生之甚，希慕長生，究無長生者。心不真也。雖極勞生以養形，為形起見，總屬私心，不合天心，何能上壽？學人宜體驗吾旨，誓發無上之心，即為無上之身。”

或問曰：“弟子根性下劣，堪學道否？”師曰：“吾《西遊記》首言：凡有七竅者，皆可成真。吾子只六竅耶？” 
　　
師示眾曰：“世法用實，大道用虛，惟虛故明，明即慧也。慧非根生，心定而凝，心凝神現。性見人成，人非塊然者，元始與威音，若將二老作玄虛，是亦沉淪之下士也。要知有此心即有此性，二老不加，人亦不滅。一老為出世師，學者為輪轉鬼。可不痛哉！要其間不過迷悟之殊耳。百計以養身，即百計以昧心，心昧則性迷，性迷則神役九幽矣。究之身不過數十年，而神之迷晦動經千劫。一息之迷，即為一年，若迷一日，已為三萬六千朝矣。其他可類推也。若真能見性即垂死，一刻亦能破百千萬劫之幽暗。況五官清明，四肢強健時乎？學者急須止念，念止則心定，心定則慧光自生，慧既生矣，還須自涵于不睹不聞，無聲無臭之中，久之方返于虛無真境。今學人皆理解非心解也；皆識光，非智光也。此所以輪轉人天，漂流六道，若造惡之人，並無光彩，止有惡氣歷氣。眼光一落，全體皆陰，墮酆都矣。千佛出世，不通懺悔者，彼自無光，何能承佛光接引哉？學者現有外光，機在目也。太陽流珠，常欲去人，順也。逆而內之，金華涵苞矣。有內光迷而失之，六欲牽也。妄想驚其神也。不能片時清凈，為有無顛倒耳。悟而超之，破除無始習氣，尋取最初種子光爍圓陀也。哀哉，知者鮮矣，悟者尤鮮矣！吾不敢望悟者，得見知者斯可矣。”

或問曰：“知與悟有不同乎？”師曰：“十分知及處即是悟境，知為下手，悟為究竟。”曰：“假如放下萬緣，一念不動，可是否？”師曰：“是體也，還有用在。”

　師示眾曰：“人身一念一動為一劫，此內外合也。內一劫，外一劫，應之。迷則剎那萬劫。悟則萬劫剎那。心上本無歲月也。”

師示眾曰：“學人但能回光，即了生死，此光超日月，透三界，若無此光，天地亦冥頑不靈矣。萬物何處發生？此光即元始威音也。眾生輪迴者，因此光順出，作種種妄想，故幻出皮囊，積骸如山，積血如海。今一句說破，人身兩目外皆死物也，一目中，元精元神皆在，可不重歟。眼光落地，萬古長夜，人在胎中，先生兩目，其死也，先化兩目。昔觀音大士八十一化，極其變現，而目不動，佛之神威不能變。在此處，眾生倒能變。未死而目已變種種矣。哀哉！”

或問曰：“回光與金丹工夫是一是二？”師曰：“回光不止金丹，即宗門真訣也。摩頂者此也。受記者，此也。楞嚴二十四位圓通，原有諦，觀鼻端，心空漏盡，出入息化為光明。證菩薩果。吾宗皆是此法。”曰：“每日　將一時回光，可乎？”師曰：“極少三時。”曰：“假如有俗冗，止能一時回光，何如？”師曰：“真正一時也妙，一時已奪天地萬年之數，一日賓士光散，即造羅酆千劫幽暗之獄。故冥界無甲子，動以千萬劫計，算數不能及。”

或問曰：“佛說往生西方，蓮池中有姓名耶？”師曰：“不論姓名，華池即方寸也。蓮苞即性光也。身中現有佛國。”曰：“若是則凈土為烏有矣。”師曰：“又是實有的，少不得以心造，以心應。”或問曰：“弟子欲誦《金剛經》五百卷，以超度亡靈，何如？”師曰：“《金剛經》亦止念之一端，亦超度亡靈之一大法門與，只要真能止念，誦四句偈已完。”

曰：“請問四句偈？”

師曰：“是如夢幻泡影。”

曰：“或以無我相，無人相，無眾生相，無壽者相，作四句何如？”

師曰：“亦可。”

曰：“或以有句無句，非有非無句即有即無句作四句何如？”

師曰：“亦可。惟拘不得，所以為妙。若拘定某句是四句，即著諸相矣。” 

或問曰：“能仁謂之釋迦，如何是仁體？”

師曰：“仁者生也。一點生機鳥啼花放，山色波光，俱為造化含之，皆為真地。舒之儘是陽春。一念不生為仁體，萬念皆圓為仁用。空則化，圓則通，通則四維上下虛空，往古來今，不外吾腔子矣。不特地獄餓鬼畜牲可憫，直視夫人亦為雪涕。回視多生眷屬，多生冤仇，俱在慈光覆蔭之中，到此方是能仁，方證如來果位。今從一枝一節起見，皆非大道。”

曰：“弟子于靜中覺得大千如一室，萬劫如一時光景，可以謂之仁乎？”

師曰：“總不在擬議得之。心上實實行去，可也。今日天氣清和，晴光正好可各行樂，無負良辰。況明師勝友，樂莫大焉。發揮精神，百病不生，即此也，是仁用。”

師示眾曰：“吾宗惟貴見性，而水火配合其次也，大要以息心凝神為初機，以性明見空為寶地，以忘識化障為作用，回視龍虎汞鉛，皆法相而不可拘執，反此便宜為外道，非吾徒也。”

師示眾曰：“學人既有入路，即宜退藏于密，直從念頭上洗剝，天理愈微，益見人心之難克。人欲將凈，反見天心之杳渺。可參之，可參之。”

或問曰：“弟子欲辭家學道，奈何世緣未了，功名未成，再遲數年何如？”

師曰：“子既欲嗣吾宗，名利二字須要先淡，吾意欲問道，宰相之位可辭，吾之求人，甚於人之求我，各人勉諸，不然他日無由見我真鬼殊途。光陰如電，一彈指而白髮星星矣。增一年，去鬼日近，色身易壞，真性未修。如何如何。”

---

長春祖師語錄 玄風慶會錄

欽奉皇帝聖議，宣請高道長春真人，歲在己卯，正元後一日。敕朝官劉仲祿，賚詔尋訪，直至棲霞，適符聖意，禮迎仙馭。不辭遠遠而來。逮乎壬午之冬，十月既望，皇帝畋于西域雪山之陽。是夕，禦行在設庭燎，虛前席，延長春真人，以問長生之道。

真人曰：“夫道生天育地，日月星辰，鬼神人物，皆從道生，人止知天大，不知道之大也。余生平棄親出家，惟學此耳。道生天地，天地開闊，而生人焉。人之始生也，神光自照，行步如飛，地生菌，自有滋味，不假炊爨，人皆食之，此時尚未火食，其菌皆香且甘，鼻嗅其香，口嗜其味。漸致身重，神光尋滅。以愛欲之深故也。學道之人，以此之故世人愛處不愛，世人住處不住。去聲色以清靜為娛。屏滋味以恬淡為美。但有執著，不名道德也。眼見乎色，耳聽乎聲，口嗜乎味，性逐乎情，慢散其氣，譬如氣鞠，氣鞠則健，氣散則否。人以氣為主，逐欲動念，則元氣散。若氣鞠之氣散耳。

天生二物，曰：動、曰：植。草本之類為植，植而無識，雨露沾濡，自得生榮。人物之屬為動，動而有情，無衣無食何以卒歲？必當經營耳。旦夕雲為身口為累故也。夫男陽也，屬火，女陰也，屬水，惟陰能消陽，水能克火。故學道之人首戒乎色。夫經營衣食，則勞乎思慮，雖散其氣，而散之少，貪婪色慾，則乎精神，亦散其氣，而散之多。

道路產二儀，輕清者為天，天陽也，屬火，重濁者為地，地陰也，屬水。人居其中，負陰而抱陽，故學道之人，知修煉之術，去嗜屏欲，固精守神，惟煉乎陽。是故陰消而陽全，則升乎天而為仙，如火之炎上也。其愚迷之徒，以酒為漿，以妄為常。恣其情，逐其欲，耗其精，損其神，是以致陽衰而陰盛，則沉于地而為鬼。如水之流下也。夫學道修真者，如轉石上乎高山，愈高愈難，跬步顛沛，前功俱廢，以其難為也。舉世莫之為也。背道逐欲者，如擲石下乎峻坡，愈卑而愈易，斯須隕墜，一去無回。以其易為也。故舉世從之莫或悟也。余前所謂修煉之道，皆常人之事耳，天子之說又異於是。

陛下本天人耳，皇天眷命，假手我家，除殘去暴，為元元父母。恭行天罰，如代大匠斫，克艱克難，功成限畢，即升天復位，在世之間，切宜減聲色，省嗜欲，得聖體康寧，睿算遐遠耳。庶人一妻，尚且損身，況乎天子，多畜嬪禦，寧不深損乎？陛下宮姬滿座，前聞劉仲祿中都等，揀選處女，以充後宮。竊聞道經雲：‘不見可欲使心不亂。'既見之戒之則難，願留意焉。

夫人身為己，此乃假物，從父母而得之者，形骸耳目是也；神為真己，從道中而得之者。能思慮寤寐是也。

行善進道則長天為之仙，作惡背道則入地為之鬼。夫道生眾生，如金為眾器。銷其像則返成乎金，人行乎善，則返成乎道。

人間聲色衣食，人見以為娛樂，此非真樂，本為苦耳。世人以妄為真以苦為樂，不亦悲哉？殊不知天上至樂，乃真樂耳。余儕以學道之故，棄父母而棲岩穴，同時學道四人，曰：邱，曰：劉，曰：譚，曰：馬，彼三人功滿道成，今已升化。余辛苦之限未終，日一食一味一盂，恬然自適，以待乎時。

其富者貴者，濟民拯世，積行累功，更為易耳。但能積善行道，胡患不能為仙乎？

中國承平日久，上天屢降經教，勸人為善，大河之北，西川江左，悉有之，東漢時，于吉受《太平經》，一百五十卷，皆修治國之方。中國道人，誦之行之，可獲福成道。又桓帝永壽元年，正月七日，太上降蜀臨邛，授天師張道陵《南斗》、《北斗》經，及二十四階法籙。諸經籍千余卷，晉王纂遇太上道君法駕，乘空賜經數十卷，皆治心修道，祈福禳災，掃除魑魅，拯疾疫之術。其餘經教，不可盡言。降經之意欲使古今帝王臣民，皆令行善。經旨太多，請舉其要，天地之生人為貴是故人身難得，如牛之角，萬物紛然，如牛之毛，既獲難得之身，宜趨修真之路，作善修福，漸臻妙道。上至帝王，降及民庶，尊卑雖異，性命各同耳，帝王悉天人謫降人間，若行善修福，則升天之時，位踰前職，不行善修福，則反是。天人有功微，行薄者，再令下世，修福濟民，方得高位。昔軒轅氏天命降世，一世為民，再世為臣，三世為君。濟世安民，累功積德，數盡升天，而位尊于昔。

陛下修行之法無他，當外修陰德，內固精神耳。恤民保眾，使天下懷安，則為外行，省欲保神，則為內行。

人以飲食為本，其清者為之精氣，濁者為之便尿。貪慾好色則喪精耗氣，乃成衰憊。陛下宜加珍嗇，十宵一度已為深損，而況恣欲者乎？雖不能全戒，但能節欲則幾于道矣。

夫神為子，氣為母。心為氣經，目為淚經，鼻為膿經，舌為津經；外為汗經，內為血經；骨為髓經，腎為精經。氣全則生，氣亡則死；氣盛則壯，氣衰則老。常使氣不散，則如子之有父母，氣散則如子之喪父母，何怙何怙？夫神氣同體，精髓一源，陛下試一月靜寢，必沉精神情爽，筋力強健。古人云：‘服藥千朝，不如獨臥一宵。'藥為草，精為髓去髓添草有何益哉？譬如囊中貯之金，旋去金添鐵，久之金盡，囊雖滿，空遺鐵耳。服藥之理，夫何益乎？古人以繼嗣之故，娶婦而立家，先聖周公、孔子、孟子各有子，孔子四十而不惑；孟子四十而不動心。人生四十以上，氣血已衰，三季度或之在色也。陛下聖子神孫枝葉蕃盛，宜保養戒欲，為自計耳。

昔宋上皇，本天人也，有神仙林靈素者，攜之神遊上天，入所居宮，題其額曰：‘神霄'。不饑，不渴，不寒，不暑。逍遙無事，快樂自在，欲久居之，無復往人間意。林靈素勸之曰：‘陛下天命人世，有天子功限未畢，豈得居此？'遂下人間。自後女真國興，太祖皇帝將厭世，天虜上皇北歸，久而老死於上京。由是知上天之樂，何啻萬倍人間？又知因緣未終，豈能遽然而歸也？余昔年，出家，同道四人，彼三子先已升化，如蟬蛻然。委此凡骨而去。能化身千百，無不如意。余辛苦萬端，未能去世。亦因緣之故也。

夫人之未生，在乎道中，不寒不暑，不饑不渴。心無所思，真為快樂。既生而受形，眼觀乎色，耳聽乎聲，舌了乎味，意慮乎事，萬事生矣。古人以心意莫能禦也，故喻心為猿，意為馬。其難制可知也。古人有言曰：‘易伏猛虎，難降寸心。'乃成道升天之捷徑耳。道人修真煉心，一物不思，如太虛止水，水之風息也，靜而清，萬物照之，燦然悉見。水之風來也，動而濁，何能鑒萬物哉？本來真性靜止水，眼見乎色，耳悅乎聲，舌嗜乎味，意著乎事，此數者續續而疊舉，若飄風之鼓浪也。

道人治心之初甚至難，歲久功深，損之又損，以至於無為。

道人一身耳，治心猶難，矧夫天子，富有四海，日覽萬機，治心豈易哉？但能節色慾，滅思慮，亦獲天佑，況全戒者邪？

昔軒轅皇帝，造弧矢，創兵革，以威天下。功成之際，請教于仙人廣成子，以問治身之道。廣成子曰 ：‘汝無使思慮營營，一言足矣。'

余謂：修身之道，貴乎中和，太怒則傷乎身，太喜則傷乎神，太思慮則傷乎氣。此三者于道甚損，宜戒之也。陛下既知神為真己，身是幻軀，凡見色起心，當自思身假神真，自能止念也。人生壽命難得，且如鳥獸，歲歲產子，旋踵夭亡。壯老者鮮，嬰童亦如之，是故二十三十，為之下壽；四十五十，為之中壽；六十七十，為之上壽。陛下春秋已入上壽之期，宜修德保身，以介眉壽。出家學道之人，惡衣惡食，不積貨財，恐害身損福故也。

在家修道之人，飲食居處，珍玩貨財，亦當依份，不宜過差也。 

四海之外，普天之下，所有國土，不啻億兆，奇珍異寶，比出之，皆不如中原，天垂經教，治國治身之術，為之大備，屢有奇人，成道升天耳。山東河北，天下美地，多出嘉禾美蔬，魚鹽絲繭，以給四方之用。自古得之者為大國，所以歷代有國家者，惟此地耳。今民有兵火相繼，流散未集，宜差知彼中仔細事務者，能幹官，規措勾當，與免三年稅賦，使軍國足絲帛之用，黔黎獲蘇息之安。一舉而兩面三刀得之，茲亦安民祈福之一端耳。自天佑之吉無不利也。

余萬里之外，一召不遠而來，修身養命之方，既已先言，治國保民之術，何為惜口？余前所謂安集山東、河北之事，如差清幹官前去，依上措劃，必當天心，茍授以匪材，不徒無益，反為害也。初，金國得天下，以創起東土，中原人情尚未諳悉，封劉豫于東平，經略八年，然後取之，此亦開創良策也。願加意焉。

修身養命要妙之道，傳之盡矣，其治國保民之術，微陳梗概。用之舍之，在宸衷之自斷耳。

昔金世宗皇帝即位之十年，色慾過度，不勝衰憊，每朝會，二人掖行之，自是博訪高道，求保養之方。亦嘗請余，問修真之道。余如前說，自後身體康健，行步如故。凡在位三十年昇遐 。余生平學道友，心以無思無慮，夢中天意若曰 ：‘功行未滿，當待時升化耳。'幻身假物，若逆旅蛻居耳，何足戀也？真身飛升，可化千百，無施不可。上天或千歲萬歲，遇有事，奉天命降世。投脫就舍而已。”

傳道畢，上諭之曰：“諄諄道誨，敬聞命矣。斯皆難行之事，然則敢不遵依仙命勤而行之？傳達室道之語，已命近臣錄之簡策，朕將親覽。其有玄旨未明者，續當請益焉。”

歲在壬午夏四月吉日

譯語臣 移刺走楚材

譯語太師尚書令 恒國公阿海

宣差便宜使 劉仲祿 