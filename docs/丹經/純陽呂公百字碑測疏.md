純陽呂公百字碑測疏

養氣忘言守,降心為不為。 動靜知宗祖,無事更尋誰。

真常須應物,應物要不迷。 不迷性自住,性住氣自回。

氣回丹自結,壺中配坎離。 陰陽生返覆,普化一聲雷。

白雲朝頂上,甘露灑須彌。 自飲長生酒,消遙誰得知。

坐聽無弦曲,明通造化機。 都來二十句,端的上天梯。

---

純陽呂公百字碑測疏 （明）陸潛虛真人撰


養氣忘言守，降心為不為。


> 夫學道修真之子，進步入門，先須理會性命二字。性有性源，命有命蒂；性源要清凈，命蒂要堅固。命蒂固則元氣充，氣充而精自盈矣；性源清則元神定，神定而氣自靈矣。
>
> 何謂命蒂？真息是也。何謂性源？心地是也。我師教人有法，開口便說養氣降心，而養氣降心自有真訣，故曰“養氣忘言守”。“忘言守”，養氣之真訣也。五字之中，“忘”字、“守”字要有下落。
> 
> 蓋忘言者，非緘閉其口而使之不言也。涵固精神，沈潛內守，情境兩忘，無心於言，而言自不出也。若存心緘默，固閉深藏，反成心病。守之云者，守此氣也。守之者誰？神守之也。守於何處？《道德經》云：“多言數窮，不如守中。”中者，神氣歸覆之處，人之大中極也。《參同契》云：“閉塞其兌，築固靈株。”閉兌者，即忘言之義；靈株者，即神氣之根。蓋能常守於此，則心息相依，子母相見，神氣混融，打成一片，綿綿迤迤，久之而成大定。少焉靜極生動，真火薰蒸，金精吐華，沖關透頂，灌註上下。氣得其養，其妙用有如此者。
> 
> 《道德經》云：人之生也，“負陰而抱陽，沖氣以為和。”要知人身中之氣，即天地之沖氣也爾，其升降闔辟，常與天地之氣相為流通。醫書謂此氣周流人身，隨呼吸以往來，晝夜八百一十丈，一呼一吸為一息，晝夜一萬三千五百息，而息息各歸於其根。莊子云：“真人之息以踵，眾人之息以喉。”以踵者，心息相依，歸乎其根也。古仙有云：“昔日逢師傳口訣，只要凝神入氣穴。”忘言守中，非凝神入氣穴而何？此之謂歸根，此之謂覆命，深根固柢，長生久視之道，端在於此。夫養氣之訣，既已直露於前，故此下覆說降心之訣。蓋降心者，降伏妄心，非真心也。夫人之一心，本來無二，但以迷覺而分真妄。《金剛經》云：“云何降伏其心？”人生而靜，天之性也；感於物而動，性之欲也。既有欲矣，則情隨境轉，真以妄迷，紛然而起欲作之心。故《道德經》云：“化而欲作，吾將鎮之以無名之樸。”今夫眾人皆欲為，而我獨鎮之以不為，則妄念息而此心將自降矣。妄本無體，皆因真心迷惑而然，今而不為，則必有以真見夫一切有為之法，皆如夢幻泡影，虛妄不常，是以忘機絕慮，將此希求貪著之心，裂教粉碎。是謂以真銷妄，妄盡真存，正覺現前，方名見性。如此則言不期忘而自忘，守不期固而自固。是知了命之宗，關於性地。我師十字之中，千古內煉之丹訣，無出於此。直至采藥行火，抱元守一，徹始徹終，無過此訣。妙哉！妙哉！


動靜知宗祖，無事更尋誰。

> 上言養氣降心，靜守內煉，乃無為之道，覆恐世人不知此外覆有有作之基，乃高真上仙以術延命之事，故吃緊提出“動靜”二字，要人知宗認祖。蓋金丹之道，無為為體，有為為用，動中采，靜中煉，二者不可偏廢。故知動而不知靜，則基址不立，而無積精累氣之功；知靜而不知動，則天機不合，而失臨爐采藥之旨。要之，動其宗也，靜其祖也。祖者性祖，靜則得之；宗者命宗，非動不立也。知性祖，故修定於離宮；知命宗，故求玄於水府。如是雙修，方為究竟。然方其無事之時，忘言默守，屏事息機，無思也，無為也，寂然不動，泰然大定，斯已矣，更俟尋誰？何以學道之人，尋鉛覓地，結侶求財，種種外求，席不暇暖？此中正好參詳，方見良工心苦。我師說到此地，已將肝膽照人，分明指出修行門徑，奈何世人不能領悟，直將容易讀過，良可惜哉！


真常要應物，應物要不迷。


> 何謂真常？性祖是也。何以明之？凡所有相，皆是虛妄，會有變滅，而不能久。故佛經云：萬法無性，惟此一真法界方為實相。故曰真常。然所謂真常者，非與物即，非與物離，要在能靜能應，常應常靜，而常不迷。能不迷則應物無跡，而真性見矣。是謂煉己純熟，而有為之道始可行也。二“要”字，上不要斷滅，下不要著相，皆吃緊醒人之辭。


不迷性自住，性住氣自回。


> 對境忘情，方云大定，故曰不迷性自住，性住則己汞住矣。己汞既住，方可求鉛，故曰性住氣自回。回者，來歸之義。《契》云：“金來歸性初，乃得稱還丹。”曰歸曰還，回之義備矣。


氣回丹自結，壺中配坎離。


> 氣自外回，丹從中結。壺中者，大丹凝結之處也。坎離者，陰陽互藏之卦象，鉛汞、水火之異名。丹法以烏兔為藥材，必須取坎填離，以鉛投汞，二者勻平配合，混入中宮，然後龍吟虎嘯，而產玄珠於正位。其言自住、自回、自結者，要皆自然之妙用，所謂有為中之無為，一有安排佈置，則涉於邪偽之私，而去道遠矣。


陰陽生反復，普化一聲雷。


> 此十字者，妙不可言。蓋陰陽反復，乃作丹之大旨；普化雷聲，乃作丹之秘訣。所謂天機閟密，正在於此。夫神仙丹法，皆以陰陽反復而成。故以藥材而言，則陰中用陽，陽中用陰，此陰陽之反復一也；以交媾而言，則女居日位，男配蟾宮，此陰陽之反復二也；以合丹而言，則舉水以滅火，以金而伐木，此陰陽之反復三也。如此顛倒異常，大類可見。至其天機玄妙，則在“普化”句中。邵子之詩有云：“忽然夜半一聲雷，萬戶千門次第開；識得無中含有意，許君親見伏羲來。”蓋地中有雷，於卦為複，一陽來複，所謂爻動之時，身中冬至，正好尋鉛，得訣修之，則大地山河皆成七寶，故云“普化”。言“一聲”者，重始炁也，此中別有單符單訣，貴在師傳，學人更當潔己虛心，以期際遇可也。


白雲朝頂上，甘露灑須彌。


> 此十字，言氣回之征驗。蓋先天之炁，生於爻動之期，此時運劍追來，度鵲橋、貫尾閭，循督脈而上通於泥丸，但覺油然滃然，如白雲之朝於頂上者。頃之化為玉漿，味如甘露，灑於須彌，降于重樓，入于中宮，所謂氣回丹結，其象如此。須彌，山名，佛語須彌，此云妙高，即頂上之義。《紫庭經》云：“采之服之未片餉，一道白脈衝泥丸；化為玉漿流入口，香甜清爽遍舌端。”意蓋本此。


自飲長生酒，逍遙誰得知。


> 氣化為水，甘美莫加，故玉液瓊漿，隨宜立號。《悟真篇》云：“長男乍飲西方酒”，此長生酒也；“雪山一味好醍醐”，此長生酒也；“壺內旋斟延命酒，鼎中收取返魂漿”，此長生酒也。是皆己所獨得，無人與共，故曰自飲。逍遙，快樂自得之義。夫此酒既不能與人共，此樂又能與人知耶？


坐聽無弦曲，明通造化機。


> 《太上日用經》云：“無弦之曲，不言而自聲，不鼓而自鳴。”蓋丹在身中，太和充溢，是以目有神光，耳有靈響，口有甘津，鼻有異香，理所必至，無足異者。吾師意在簡文，聊舉其一，即其餘可推也。


都來二十句，端的上天梯。


> 吾師百字靈文，乃千聖登真之梯筏，學人誰不知誦？求其融會貫通，以得夫立言之意者，蓋亦尠矣。星譾劣不文，蒙師提挈有年，金丹大道，嘗竊與聞。考之此篇，若合符節，乃敢僭為測疏，作濟度之津梁，開時人之眼目。極知狂誕，無所逃罪，然使好道之倫，玩索而有得焉，庶幾不負吾師之教乎。


時 隆慶辛未五月十有一日