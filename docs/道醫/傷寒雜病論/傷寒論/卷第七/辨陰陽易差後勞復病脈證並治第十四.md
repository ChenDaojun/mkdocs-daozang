　　三九二、傷寒陰陽易之為病，其人身體重，少氣，少腹裏急，或引陰中拘攣，熱上衝胸，頭重不欲舉，眼中生花，膝脛拘急者，燒褌散主之。

**燒褌散方**

婦人中褌近隱處，取燒作灰。

上一味，水服方寸匕。日三服。小便即利，陰頭微腫，此為愈矣。婦人病，取男子褌燒服。

　　三九三、大病差後，勞復者，枳實梔子豉湯主之。

**枳實梔子豉湯方**

枳實三枚（炙）　梔子十四箇（擘）　香豉一升（綿裹）

上三味，以清漿水七升，空煮取回升；內枳實、梔子，煮取三升，下豉，更煮五六沸，去滓，溫分再服。復令微似汗。若有宿食者，內大黃如博棋子大五六枚，服之愈。

　　三九四、傷寒差以後，更發熱，小柴胡湯主之。脈浮者，以汗解之；脈沉實者，以下解之。

　　三九五、大病差後，從腰以下有水氣者，牡蠣澤瀉散主之。

**牡蠣澤瀉散方**

牡蠣（熬）　澤瀉　蜀漆（暖水洗去腥）　葶藶子（熬）　商陸根（熬）　海藻（洗去鹹）　栝蔞根各等分

上七味，異搗，下篩為散，更於臼中治之，白飲和，服方寸匕，日三服。小便利，止後服。

　　三九六、大病差後，喜唾，久不了了，胸上有寒，當以丸藥溫之，宜理中丸。

　　三九七、傷寒解後，虛羸少氣，氣逆欲吐，竹葉石膏湯主之。

**竹葉石膏湯方**

竹葉二把　石膏一斤　半夏半斤（洗）　麥門冬一升（去心）　人參二兩　甘草二兩（炙）　粳米半升

上七味，以水一斗，煮取六升，去滓；內粳米，煮米熟湯成，去米，溫一升，日三服。

　　三九八、病人脈已解，而日暮微煩，以病新差，人強與穀，脾胃氣尚弱，不能消穀，故令微煩，損穀則愈。