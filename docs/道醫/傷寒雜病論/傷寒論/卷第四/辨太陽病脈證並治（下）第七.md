　　問曰：病有結胸，有藏結，其狀如何？按之痛，寸脈浮，關脈沉，名曰結胸也。

　　何謂藏結？答曰：如結胸狀，飲食如故，時時下利，寸脈浮，關脈小細沉緊，名曰藏結。舌上白胎滑者，難治。

　　藏結無陽證，不往來寒熱，其人反靜，舌上胎滑者，不可攻也。

　　病發於陽，而反下之，熱入因作結胸；病發於陰，而反下之，因作痞也。所以成結胸者，以下之太早故也。結胸者，項亦強，如柔痙狀，下之則和，宜大陷胸丸。

**大陷胸丸方**

大黃半斤　葶藶子半升（熬）　芒硝半升　杏仁半升（去皮尖，熬）

上四味，搗篩二味；內杏仁、芒硝合研如脂，和散，取如彈丸一枚；別搗甘遂末一錢匕，白蜜二合，水二升，煮取一升，溫，頓服之。一宿乃下。如不下，更服，取下為效。禁如藥法。

　　結胸證，其脈浮大者，不可下，下之則死。

　　結胸證悉具，煩躁者亦死。

　　太陽病，脈浮而動數，浮則為風，數則為熱，動則為痛，數則為虛。頭痛，發熱，微盜汗出，而反惡寒者，表未解也，醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因鞕，則為結胸，大陷胸湯主之。若不結胸，但頭汗出，餘處無汗，劑頸而還，小便不利，身必發黃。

**大陷胸湯方**

大黃六兩（去皮）　芒硝一升　甘遂一錢

上三味，以水六升，先煮大黃取二升，去滓，內芒硝，煮一兩沸；內甘遂末，溫服一升。得快利，止後服。

　　傷寒六七日，結胸熱實，脈沉而緊，心下痛，按之石鞕者，大陷胸湯主之。

　　傷寒十餘日，熱結在裏，復往來寒熱者，與大柴胡湯；但結胸，無大熱者，此為水結在胸脅也，但頭微汗出者，大陷胸湯主之。

　　太陽病，重發汗而復下之，不大便五六日，舌上燥而渴，日晡所小有潮熱，從心下至少腹鞕滿而痛，不可近者，大陷胸湯主之。

　　小結胸病，正在心下，按之則痛，脈浮滑者，小陷胸湯主之。

**小陷胸湯方**

黃連一兩　半夏半升（洗）　栝蔞實大者一枚

上三味，以水六升，先煮栝蔞，取三升，去滓；內諸藥，煮取二升，去滓，分溫三服。

　　太陽病，二三日，不能臥，但欲起，心下必結，脈微弱者，此本有寒分也。反下之，若利止，必作結胸；未止者，四日復下之，此作協熱利也。

　　太陽病，下之，其脈促，不結胸者，此為欲解也；脈浮者，必結胸；脈緊者，必咽痛；脈弦者，必兩脅拘急；脈細數者，頭痛未止；脈沉緊者，必欲嘔；脈沉滑者，協熱利；脈浮滑者，必下血。

　　一四一、病在陽，應以汗解之，反以冷水潠之，若灌之，其熱被劫，不得去，彌更益煩，肉上粟起，意欲飲水，反不渴者，服文蛤散；若不差者，與五苓散。寒實結胸，無熱證者，與三物小陷胸湯，白散亦可服。

**文蛤散方**

文蛤五兩

上一味，為散。以沸湯和一寸方匕服，湯用五合。身熱皮粟不解，欲引衣自複者，若以水氵巽之洗之，益令熱劫不得去，當汗而不汗則煩，假令汗出已，腹中痛，與芍藥三兩如上法。

三物小白散方

桔梗三分　巴豆一分（去皮心，熬黑，研如脂）　貝母三分

上三味，為散；內巴豆更於臼中杵之，以白飲和服。強人半錢匕，羸者減之。病在膈上必吐，在膈下必利。不利，進熱粥一杯；利過不止，進冷粥一杯。

　　一四二、太陽與少陽并病，頭項強痛，或眩冒，時如結胸，心下痞鞕者，當刺大椎第一間、肺俞、肝俞，慎不可發汗，發汗則譫語、脈弦，五日譫語不止，當刺期門。

　　一四三、婦人中風，發熱惡寒，經水適來，得之七八日，熱除而脈遲身涼，胸脅下滿，如結胸狀，譫語者，此為熱入血室也。當刺期門，隨其實而取之。

　　一四四、婦人中風，七八日續得寒熱，發作有時，經水適斷者，此為熱入血室，其血必結，故使如瘧狀，發作有時，小柴胡湯主之。

　　一四五、婦人傷寒，發熱，經水適來，晝日明了，暮則譫語，如見鬼狀，此為熱入血室，無犯胃氣及上二焦，必自愈。

　　一四六、傷寒六七日，發熱，微惡寒，支節煩疼，微嘔，心下支結，外證未去者，柴胡桂枝湯主之。

**柴胡桂枝湯方**

桂枝一兩半（去皮）　芍藥一兩半　黃芩一兩半　人參一兩半　甘草一兩（炙）　半夏二合半（洗）大棗六枚（擘）　生薑一兩半（切）　柴胡四兩

上九味，以水七升，煮取三升，去滓，溫服一升。本云：人參湯，作如桂枝法，加半夏、柴胡、黃芩；復如柴胡法，今用人參，作半劑。

　　一四七、傷寒五六日，已發汗而復下之，胸脅滿微結，小便不利，渴而不嘔，但頭汗出，往來寒熱，心煩者，此為未解也，柴胡桂枝乾薑湯主之。

**柴胡桂枝乾薑湯方**

柴胡半斤　桂枝三兩（去皮）　乾薑二兩　栝蔞根四兩　黃岑三兩　牡蠣二兩（熬）　甘草二兩（炙）

上七味，以水一斗二升，煮取六升，去滓，再煎取三升，溫服一升，日三服。初服微煩，復服，汗出便愈。

　　一四八、傷寒五六日，頭汗出，微惡寒，手足冷，心下滿，口不欲食，大便鞕，脈細者，此為陽微結，必有表，復有裏也。脈沉，亦在裏也。汗出，為陽微。假令純陰結，不得復有外證，悉入在裏，此為半在裏半在外也。脈雖沉緊，不得為少陰病。所以然者，陰不得有汗，今頭汗出，故知非少陰也。可與小柴胡湯，設不了了者，得屎而解。

　　一四九、傷寒五六日，嘔而發熱者，柴胡湯證具，而以他藥下之，柴胡證仍在者，復與柴胡湯。此雖已下之，不為逆，必蒸蒸而振，卻發熱汗出而解。若心下滿而鞕痛者，此為結胸也，大陷胸湯主之。但滿而不痛者，此為痞，柴胡不中與之，宜半夏瀉心湯。

**半夏瀉心湯方**

半夏半升（洗）　黃芩　乾薑　人參　甘草（炙）各三兩　黃連一兩　大棗十二枚（擘）

上七味，以水一斗，煮取六升，去滓，再煎取三升，溫服一升，日三服。

　　一五〇、太陽少陽并病，而反下之，成結胸，心下鞕，下利不止，水漿不下，其人心煩。

　　一五一、脈浮而緊，而復下之，緊反入裏，則作痞，按之自濡，但氣痞耳。

　　一五二、太陽中風，下利，嘔逆，表解者，乃可攻之。其人漐漐汗出，發作有時，頭痛，心下痞鞕滿，引脅下痛，乾嘔，短氣，汗出，不惡寒者，此表解裏未和也。十棗湯主之。

**十棗湯方**

芫花（熬）　甘遂　大戟

上三味，等分，各別搗為散；以水一升半，先煮大棗肥者十枚，取八合去滓，內藥末。強人服一錢匕，羸人服半錢。溫服之，平旦服。若下後病不除者，明日更服加半錢，得快下利後，糜粥自養。

　　一五三、太陽病，醫發汗，遂發熱惡寒。因復下之，心下痞，表裏俱虛，陰陽氣并竭，無陽則陰獨。復加燒針，因胸煩。面色青黃，膚瞤者，難治；今色微黃，手足溫者，易愈。

　　一五四、心下痞，按之濡，其脈關上浮者，大黃黃連瀉心湯主之。

**大黃黃連瀉心湯方**

大黃二兩　黃連一兩

上二味，以麻沸湯二升漬之須臾，絞去滓，分溫再服。

　　一五五、心下痞，而復惡寒汗出者，附子瀉心湯主之。

**附子瀉心湯方**

大黃二兩　黃連一兩　黃芩一兩　附子一兩（炮，去皮，破，別煮取汁）

上四味，切三味，以麻沸湯二升漬之，須臾，絞去滓，內附子汁，分溫再服。

　　一五六、本以下之，故心下痞，與瀉心湯，痞不解，其人渴而口燥，煩，小便不利者，五苓散主之。

　　一五七、傷寒汗出，解之後，胃中不和，心下痞鞕，乾噫食臭，脅下有水氣，腹中雷鳴，下利者，生薑瀉心湯主之。

**生薑瀉心湯方**

生薑四兩（切）　甘草三兩（炙）　人參三兩　乾薑一兩　黃芩三兩　半夏半升（洗）　黃連一兩　大棗十二枚（擘）

上八味，以水一斗，煮取六升，去滓，再煎取三升，溫服一升，日三服。

　　附子瀉心湯，本云：加附子。半夏瀉心湯、甘草瀉心湯，同體別名耳。生薑瀉心湯，本云：理中人參黃茶湯，去桂枝朮，加黃連，並瀉肝法。

　　一五八、傷寒中風，醫反下之，其人下利，日數十行，穀不化，腹中雷鳴，心下痞鞕而滿，乾嘔，心煩不得安。醫見心下痞，謂病不盡，復下之，其痞益甚，此非結熱，但以胃中虛，客氣上逆，故使鞕也，甘草瀉心湯主之。

**甘草瀉心湯方**

甘草四兩（炙）　黃芩三兩　半夏半升（洗）　大棗十二枚（擘）　黃連一兩　乾薑三兩

上六味，以水一斗，煮取六升，去滓，再煎取三升，溫服一升，日三服。

　　一五九、傷寒，服湯藥，下利不止，心下痞鞕。服瀉心湯已，復以他藥下之，利不止。醫以理中與之，利益甚。理中者，理中焦，此利在下焦，赤石脂禹餘糧湯主之。復不止者，當利其小便。

**赤石脂禹餘糧湯方**

赤石脂一斤（碎）　太一禹餘糧一斤（碎）

上二味，以水六升，煮取二升，去滓，分溫三服。

　　一六〇、傷寒吐下後，發汗，虛煩，脈甚微，八九日心下痞鞕，脅下痛，氣上衝咽喉，眩冒，經脈動惕者，久而成痿。

　　一六一、傷寒發汗，若吐若下，解後，心下痞鞕，噫氣不除者，旋覆代赭湯主之。

**旋覆代赭湯方**

旋覆花三兩　人參二兩　生薑五兩　代赭一兩　甘草三兩（炙）　半夏半升（洗）　大棗十二枚（擘）

上七味，以水一斗，煮取六升，去滓，再煎取三升，溫服一升，日三服。

　　一六二、下後，不可更行桂枝湯，若汗出而喘，無大熱者，可與麻黃杏子甘草石膏湯。

　　一六三、太陽病，外證未除，而數下之，遂協熱而利，利下不止，心下痞鞕，表裏不解者，桂枝人參湯主之。

**桂枝人參湯方**

桂枝四兩（別切）　甘草四兩（炙）　白朮三兩　人參三兩　乾薑三兩

上五味，以水九升，先煮四味，取五升；內桂，更煮取三升，去滓，溫服一升，日再、夜一服。

　　一六四、傷寒大下後，復發汗，心下痞，惡寒者，表未解也。不可攻痞，當先解表，表解乃可攻痞。解表宜桂枝湯，攻痞宜大黃黃連瀉心湯。

　　一六五、傷寒發熱，汗出不解，心中痞鞕，嘔吐而下利者，大柴胡湯主之。

　　一六六、病如桂枝證，頭不痛，項不強，寸脈微浮，胸中痞鞕，氣上衝喉咽不得息者，此為胸有寒也，當吐之，宜瓜蒂散。

**瓜蒂散方**

瓜蒂一分（熬黃）　赤小豆一分

上二味，各別搗篩，為散已，合治之，取一錢匕；以香豉一合，用熱湯七合，煮作稀糜，去滓；取汁合散，溫，頓服之。不吐者，少少加；得快吐，乃止。諸亡血虛家，不可與瓜蒂散。

　　一六七、病脅下素有痞，連在臍旁，痛引少腹，入陰筋者，此名藏結，死。

　　一六八、傷寒若吐若下後，七八日不解，熱結在裏，表裏俱熱，時時惡風，大渴，舌上乾燥而煩，欲飲水數升者，白虎加人參湯主之。

　　一六九、傷寒無大熱，口燥渴，心煩，背微惡寒者，白虎加人參湯主之。

　　一七〇、傷寒，脈浮，發熱無汗，其表不解，不可與白虎湯；渴欲飲水，無表證者，白虎加人參湯主之。

　　一七一、太陽少陽并病，心下鞕，頸項強而眩者，當刺大椎、肺俞、肝俞，慎勿下之。

　　一七二、太陽與少陽合病，自下利者，與黃芩湯；若嘔者，黃芩加半夏生薑湯主之。

**黃芩湯方**

黃芩三兩　芍藥二兩　甘草二兩（炙）　大棗二十枚（擘）

上四味，以水一斗，煮取三升，去滓，溫服一升，日再、夜一服。

**黃芩加半夏生薑湯方**

黃芩三兩　芍藥二兩　甘草二兩（炙）　大棗十二枚（擘）　半夏半升（洗）　生薑一兩半（一方三兩，切）

上六味，以水一斗，煮取三升，去滓，溫服一升，日再、夜一服。

　　一七三、傷寒胸中有熱，胃中有邪氣，腹中痛，欲嘔吐者，黃連湯主之。

**黃連湯方**

黃連三兩　甘草三兩（炙）　乾薑三兩　桂枝三兩（去皮）　人參二兩　半夏半升（洗）　大棗十二枚（擘）

上七味，以水一斗，煮取六升，去滓，溫服，晝三、夜二。

　　一七四、傷寒八九日，風濕相搏，身體疼煩，不能自轉側，不嘔不渴，脈浮虛而澀者，桂枝附子湯主之。若其人大便鞕，小便自利者，去桂加白朮湯主之。

**桂枝附子湯方**

桂枝四兩（去皮）　附子三枚（炮，去皮，破）生薑三兩（切）　大棗十二枚（擘）　甘草二兩（炙）

上五味，以水六升，煮取二升，去滓，分溫三服。

**去桂加白朮湯方**

附子三枚（炮，去皮，破）　白朮四兩　生薑三兩（切）　甘草二兩（炙）　大棗十二枚（擘）

上五味，以水六升，煮取兩升，去滓，分溫三服。初一服，其人身如痹，半日許複服之，三服都盡，其人如冒狀，勿怪。此以附子、朮並走皮內，逐水氣未得除，故使之耳，法當加桂四兩。此本一方二法：以大便硬、小便自利，去桂也；以大便不硬、小便不利，當加桂。附子三枚，恐多也。虛弱家及產婦，宜減服之。

　　一七五、風濕相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。

**甘草附子湯方**

甘草二兩（炙）　附子二枚（炮，去皮，破）　白朮二兩　桂枝四兩（去皮）

上四味，以水六升，煮取三升，去滓，溫服一升，日三服。初取得微汗則解。能食汗止複煩者，將服五合，恐一升多者，宜服六七合為始。

　　一七六、傷寒，脈浮滑，此以表有熱，裏有寒，白虎湯主之。

**白虎湯方**

知母六兩　石膏一斤（碎）　甘草二兩（炙）　粳米六合

上四味，以水一斗，煮米熟湯成，去滓，溫服一升，日三服。

　　一七七、傷寒，脈結代，心動悸，炙甘草湯主之。

**炙甘草湯方**

甘草四兩（炙）　生薑三兩（切）　人參二兩　桂枝三兩（去皮）　生地黃一斤（酒洗）　阿膠二兩　麥門冬半斤（去心）　麻仁半升　大棗三十枚（擘）

上九味，以清酒七升，水八升，先煮八味，取三升，去滓；內膠烊消盡，溫服一升，日三服。一名複脈湯。

　　一七八、脈按之來緩，時一止復來者，名曰結。又脈來動而中止，更來小數，中有還者反動，名曰結，陰也。脈來動而中止，不能自還，因而復動者，名曰代，陰也。得此脈者，必難治。