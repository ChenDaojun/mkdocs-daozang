肺中風者，口燥而喘，身運而重，冒而腫脹。

肺中寒，吐濁涕。

肺死臟，浮之虛，按之弱如蔥葉，下無根者，死。

肝中風者，頭目瞤，兩脅痛，行常傴，令人嗜甘。

肝中寒者，兩臂不舉，舌本燥，喜太息，胸中痛，不得轉側，食則吐而汗出也。`〈《脈經》、《千金》云：時盜汗、咳，食已吐其汁。〉`

肝死臟，浮之弱，按之如索不來，或曲如蛇行者，死。

肝著，其人常欲蹈其胸上，先未苦時，但欲飲熱，旋覆花湯主之。`〈臣億等校諸本旋覆花湯方，皆同。〉`

心中風者，翕翕發熱，不能起，心中飢，食即嘔吐。

心中寒者，其人苦病心如噉蒜狀，劇者心痛徹背，背痛徹心，譬如蠱注。其脈浮者，自吐乃愈。

心傷者，其人勞倦，即頭面赤而下重，心中痛而自煩，發熱，當臍跳，其脈弦，此為心臟傷所致也。

心死臟，浮之實如麻豆，按之益躁急者，死。

邪哭使魂魄不安者，血氣少也；血氣少者屬於心，心氣虛者，其人則畏，合目欲眠，夢遠行而精神離散，魂魄妄行。陰氣衰者為癲，陽氣衰者為狂。

脾中風者，翕翕發熱，形如醉人，腹中煩重，皮目瞤瞤而短氣。

脾死臟，浮之大堅，按之如覆盃潔潔，狀如搖者，死。`〈臣億等詳五臟各有中風、中寒，今脾只載中風，腎中風、中寒俱不載者，以古文簡亂極多，去古既遠，無它可以補綴也。〉`

趺陽脈浮而澀，浮則胃氣強，澀則小便數，浮澀相搏，大便則堅，其脾為約，麻子仁丸主之。

腎著之病，其人身體重，腰中冷，如坐水中，形如水狀，反不渴，小便自利，飲食如故，病屬下焦，身勞汗出，衣一作表裏冷濕，久久得之，腰以下冷痛，腹重如帶五千錢，甘薑苓朮湯主之。

腎死臟，浮之堅，按之亂如轉丸，益下入尺中者，死。

問曰：三焦竭部，上焦竭善噫，何謂也？師曰：上焦受中焦氣未和，不能消穀，故能噫耳。下焦竭，即遺溺失便，其氣不和，不能自禁制，不須治，久則愈。

師曰：熱在上焦者，因咳為肺痿；熱在中焦者，則為堅；熱在下焦者，則尿血，亦令淋秘不通。大腸有寒者，多鶩溏；有熱者，便腸垢。小腸有寒者，其人下重便血；有熱者，必痔。

問曰：病有積、有聚、有䅽氣，何謂也？師曰：積者，臟病也，終不移；聚者，腑病也，發作有時，展轉痛移，為可治，䅽氣者，脅下痛，按之則愈，復發為䅽氣。諸積大法，脈來細而附骨者，乃積也。寸口，積在胸中；微出寸口，積在喉中；關上，積在臍旁；上關上，積在心下；微下關，積在少腹；尺中，積在氣衝。脈出左，積在左；脈出右，積在右；脈兩出，積在中央。各以其部處之。