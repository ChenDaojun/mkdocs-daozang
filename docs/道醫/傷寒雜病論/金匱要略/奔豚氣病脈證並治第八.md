師曰：病有奔豚，有吐膿，有驚怖，有火邪，此四部病，皆從驚發得之。師曰：奔豚病，從少腹起，上衝咽喉，發作欲死，復還止，皆從驚恐得之。

奔豚氣上衝胸，腹痛，往來寒熱，奔豚湯主之。

**奔豚湯方**：

甘草　芎藭　當歸各二兩　半夏四兩　黃芩二兩　生葛五兩　芍藥二兩生薑四兩　甘李根白皮一升。

上九味，以水二斗，煮取五升，溫服一升，日三夜一服。

發汗後，燒鍼令其汗，鍼處被寒，核起而赤者，必發奔豚，氣從少腹上至心，灸其核上各一壯，與桂枝加桂湯主之。

**桂枝加桂湯方**：

桂枝五兩　芍藥三兩　甘草二兩（炙）　生薑三兩　大棗十二枚

上五味，以水七升，微火煮取三升，去滓，溫服一升。

發汗後，臍下悸者，欲作奔豚，茯苓桂枝甘草大棗湯主之。

**茯苓桂枝甘草大棗湯方**：

茯苓半斤　甘草二兩（炙）　大棗十五枚　桂枝四兩

上四味，以甘瀾水一斗，先煮茯苓、減二升，內諸藥，煮取三升，去滓，溫服一升，日三服。`甘瀾水法：取水二斗，置大盆內，以杓揚之，水上有珠子五、六千顆相逐，取用之。`