問曰：新產婦人有三病，一者病痙，二者病鬱冒，三者大便難，何謂也？師曰：新產血虛，多汗出，喜中風，故令病痙；亡血復汗，寒多，故令鬱冒；亡津液，胃燥，故大便難。

產婦鬱冒，其脈微弱，嘔不能食，大便反堅，但頭汗出。所以然者，血虛而厥，厥而必冒。冒家欲解，必大汗出。以血虛下厥，孤陽上出，故頭汗出。所以產婦喜汗出者，亡陰血虛，陽氣獨盛，故當汗出，陰陽乃復。大便堅，嘔不能食，小柴胡湯主之。`〈方見嘔吐中。〉`

病解能食，七八日更發熱者，此為胃實，大承氣湯主之。`方在痙病中`。

產後腹中疼痛，當歸生姜羊肉湯主之，并治腹中寒疝，虛勞不足。

產後腹痛，煩滿不得臥，枳實芍藥散主之。

產婦腹痛、法當以枳實芍藥散，假令不愈者，此為腹中有瘀血著臍下，宜下瘀血湯主之；亦主經水不利。

產後七八日，無太陽證，少腹堅痛，此惡露不盡；不大便，煩躁發熱、切脈微實，再倍發熱，日晡時煩躁者，不食，食則譫語，至夜即愈，宜大承氣湯主之。熱在裏，結在膀胱也。`〈方見痙病中。〉`

產後風，續之數十日不解，頭微痛，惡寒，時時有熱，心下悶，乾嘔，汗出，雖久，陽旦證續在耳，可與陽旦湯。`〈即桂枝湯，方見下利中。〉`

產後中風，發熱，面正赤，喘而頭痛，竹葉湯主之。

婦人乳中虛，煩亂嘔逆，安中益氣，竹皮大丸主之。

產後下利虛極，白頭翁加甘草阿膠湯主之。