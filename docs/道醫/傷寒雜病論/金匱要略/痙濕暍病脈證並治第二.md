太陽病，發熱無汗，反惡寒者，名曰剛痙。

太陽病，發熱汗出，而不惡寒，名曰柔痙。

太陽病，發熱，脈沉而細者，名曰痙，為難治。

太陽病，發汗太多，因致痙。

夫風病，下之則痙，復發汗，必拘急。

瘡家雖身疼痛，不可發汗，汗出則痙。

病者身熱足寒，頸項強急，惡寒，時頭熱，面赤，目赤，獨頭動搖，卒口噤，背反張者，痙病也。若發其汗者，寒濕相得，其表益虛，即惡寒甚。發其汗已，其脈如蛇。〈一云其脈浛。〉

暴腹脹大者，為欲解。脈如故，反伏弦者，痙。

夫痙脈，按之緊如弦，直上下行。〈一作築築而弦。《脈經》云：痙家其脈伏堅，直上下。〉

痙病有灸瘡，難治。

太陽病，其證備，身體強，几几然，脈反沉遲，此為痙，栝蔞桂枝湯主之。

**栝蔞桂枝湯方**

栝蔞根二兩　桂枝三兩　芍藥三兩　甘草二兩　生薑三兩　大棗十二枚

上六味，以水九升，煮取三升，分溫三服，取微汗。汗不出，食頃，啜熱粥發之。

太陽病，無汗而小便反少，氣上衝胸，口噤不得語，欲作剛痙，葛根湯主之。

**葛根湯方**

葛根四兩　麻黃三兩（去節）　桂枝二兩（去皮）　芍藥二兩　甘草二兩（炙）　生薑三兩（切）　大棗十二枚（擘）

上七味，㕮咀，以水一斗，先煮麻黃、葛根，減二升，去沫，內諸藥，煮取三升，去滓，溫服一升，覆取微似汗，不須啜粥，餘如桂枝湯法將息及禁忌。

痙為病〈一本痙字上有剛字〉。胸滿口噤，臥不著席，腳攣急，必齘齒，可與大承氣湯。

**大承氣湯方**

大黃四兩（酒洗）　厚朴半斤（炙去皮）　枳實五枚　芒硝三合

上四味，以水一斗，先煮枳朴，取五升，去滓，內大黃，煮取二升，去滓，內芒硝，更上微火一二沸，分溫再服，得下止服。

--- 

太陽病，關節疼痛而煩，脈沉而細〈一作緩〉者，此名濕痹〈《玉函》云中濕〉。濕痹之候，小便不利，大便反快，但當利其小便。

濕家之為病，一身盡疼〈一云疼煩〉。發熱，身色如熏黃也。

濕家，其人但頭汗出，背強，欲得被覆向火。若下之早則噦，或胸滿，小便不利〈一云利〉。舌上如胎者，以丹田有熱，胸上有寒，渴欲得飲而不能，則口燥煩也。

濕家下之，額上汗出，微喘，小便利〈一云不利〉者死:;若下利不止者，亦死。

風濕相搏，一身盡疼痛，法當汗出而解:;值天陰雨不止，醫云此可發汗，汗之病不愈者，何也？蓋發其汗，汗大出者，但風氣去，濕氣在，是故不愈也。若治風濕者，發其汗，但微微似欲汗出者，風濕俱去也。

濕家病身疼發熱，面黃而喘，頭痛鼻塞而煩，其脈大，自能飲食，腹中和無病，病在頭中寒濕，故鼻塞，內藥鼻中則愈。〈《脈經》云：病人喘，而無濕家病以下至而喘十一字。〉

濕家身煩疼，可與麻黃加朮湯發其汗為宜，慎不可以火攻之。

**麻黃加朮湯方**

麻黃三兩（去節）　桂枝二兩（去皮）　甘草二兩（炙）　杏仁七十個（去皮尖）　白朮四兩

上五味，以水九升，先煮麻黃，減二升，去上沫，內諸藥，煮取二升半，去滓，溫服八合，覆取微似汗。

病者一身盡疼，發熱，日晡所劇者，名風濕。此病傷於汗出當風，或久傷取冷所致也。可與麻黃杏仁薏苡甘草湯。

**麻黃杏仁薏苡甘草湯方**

麻黃（去節）半兩（湯泡）　甘草一兩（炙）　薏苡仁半兩　杏仁十個（去皮尖，炒）

上銼麻豆大，每服四錢匕，水盞半，煮八分，去滓，溫服，有微汗，避風。

風濕，脈浮身重，汗出惡風者，防己黃耆湯主之。

**防己黃耆湯方**

防己一兩，甘草半兩（炒），白朮七錢半，黃耆一兩一分（去蘆）

上銼麻豆大，每抄五錢匕，生薑四片，大棗一枚，水盞半，煎八分，去滓，溫服，良久再服。喘者加麻黃半兩，胃中不和者加芍藥三分，氣上衝者加桂枝三分，下有陳寒者加細辛三分。服後當如蟲行皮中，從腰下如冰，後坐被上，又以一被繞腰以下，溫令微汗，差。

傷寒八九日，風濕相搏，身體疼煩，不能自轉側，不嘔不渴，脈浮虛而澀者，桂枝附子湯主之:;若大便堅，小便自利者，去桂加白朮湯主之。

**桂枝附子湯方**

桂枝四兩（去皮）　生薑三兩（切）　附子三枚（炮去皮，破八片）　甘草二兩（炙）　大棗十二枚（擘）

上五味，以水六升，煮取二升，去滓，分溫三服。

**白朮附子湯方**

白朮二兩　附子一枚半（炮，去皮）　甘草一兩（炙）　生薑一兩半（切）　大棗六枚（擘）

上五味，以水三升，煮取一升，去滓，分溫三服。一服覺身痹，半日許，再服，三服都盡，其人如冒狀，勿怪，即是朮附並走皮中，逐水氣未得除故耳。

風濕相搏，骨節疼煩掣痛，不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。

**甘草附子湯方**

甘草二兩（炙）　白朮二兩　附子二枚（炮去皮）　桂枝四兩（去皮）

上四味，以水六升，煮取三升，去滓。溫服一升，日三服，初服得微汗則解，能食，汗出復煩者，服五合。恐一升多者，服六、七合為妙。
太陽中暍，發熱惡寒，身重而疼痛，其脈弦細芤遲。小便已，洒洒然毛聳，手足逆冷，小有勞，身即熱，口開，前板齒燥。若發其汗，則惡寒甚；加溫鍼，則發熱甚；數下之，則淋甚。

> **太陽中熱者，暍是也。汗出惡寒，身熱而渴，白虎加人參湯主之。**

**白虎加人參湯方**

知母六兩　石膏一斤（碎）　甘草二兩　粳米六合　人參三兩

上五味，以水一斗，煮米熟，湯成，去滓，溫服一升，日三服。

太陽中暍，身熱疼重，而脈微弱，此以夏月傷冷水，水行皮中所致也，一物瓜蒂湯主之。

**一物瓜蒂湯方**

瓜蒂二十個

上銼，以水一升，煮取五合，去滓，頓服。