師曰：瘧脈自弦，弦數者多熱，弦遲者多寒，弦小緊者下之差，弦遲者可溫之，弦緊者可發汗、鍼灸也，浮大者可吐之，弦數者風發也，以飲食消息止之。

病瘧以月，一日發，當以十五日愈；設不差，當月盡解；如其不差，當云何？師曰：此結為癥瘕，名曰瘧母，急治之，宜鱉甲煎丸。

---

**鱉甲煎丸方**：

鱉甲十二分（炙）　烏扇三分（燒）　黃芩三分　柴胡六分　鼠婦三分（熬）　乾薑三分　大黃三分　芍藥五分　桂枝三分　葶藶一分（熬）　石葦三分（去毛）　厚朴三分　牡丹五分（去心）　瞿麥二分　紫葳三分　半夏一分　人參一分　䗪蟲五分（熬）　阿膠三分（炙）　蜂窩四分（炙）　赤硝十二分　蜣螂六分（熬）　桃仁二分

上二十三味，為末，取鍛灶下灰一斗，清酒一斛五斗，浸灰，候酒盡一半，著鱉甲於中，煮令泛爛如膠漆，絞取汁，內諸藥，煎為丸，如梧子大，空心服七丸，日三服。

師曰：陰氣孤絕，陽氣獨發，則熱而少氣煩冤，手足熱而欲嘔，名曰癉瘧，若但熱不寒者，邪氣內藏於心，外舍分肉之間，令人消鑠脫肉。

溫瘧者，其脈如平，身無寒但熱，骨節疼煩，時嘔，白虎加桂枝湯主之。

**白虎加桂枝湯方**：

知母六兩　甘草（炙）二兩　石膏一斤　粳米二合　桂枝（去皮）三兩

上銼，每五錢，水一盞半，煎至八分，去滓，溫服，汗出愈。

瘧多寒者，名曰牝瘧，蜀漆散主之。

**蜀漆散方**：

蜀漆（洗去腥）　雲母（燒二日夜）　龍骨等分

上三味，杵為散，未發前以漿水服半錢匕。溫瘧加蜀漆半分，臨發時服一錢匕。


## 附注：《外臺秘要》方

**牡蠣湯**：治牝瘧。

牡蠣四兩　麻黃四兩（去節）　甘草二兩　蜀漆三兩

上四味，以水八升，先煮蜀漆、麻黃，去上沫，得六升，內諸藥，煮取二升，溫服一升，若吐則勿更服。

**柴胡去半夏加栝蔞湯**：治瘧病以發渴者，亦治勞瘧。

柴胡八兩　人參　黃芩　甘草各三兩　栝蔞根四兩　生薑二兩　大棗十二枚

上七味，以水一斗二升，煮取六升，去渣，再煎，取三升，溫服一升，日二服。

**柴胡桂薑湯**：治瘧寒多微有熱，或但寒不熱。服一劑如神。

柴胡半斤　桂枝三兩（去皮）　乾薑二兩　栝蔞根四兩　黃芩三兩　牡蠣三兩熬　甘草三兩（炙）

上七味，以水一斗二升，煮取六升，去渣，再煎，取三升，溫服一升，日三服，初服微煩，復服汗出便愈。