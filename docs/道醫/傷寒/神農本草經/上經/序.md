上藥一百二十種為君，主養命以應天，無毒，多服久服不傷人，欲輕身益氣不老延年者，本《上經》。

中藥一百二十種為臣，主養性以應人，無毒，有毒，斟酌其宜，欲遏病補虛羸者，本《中經》。

下藥一百二十五種為佐使，主治病以應地，多毒，不可久服，欲除寒熱邪氣、破積聚、愈疾者，本《下經》。

藥有君臣佐使，以相宣攝合和者，宜用一君二臣五佐，又可一君三臣九佐使也。

藥有陰陽配合，子母兄弟，根莖花實草石骨肉。有單行者，有相須者，有使者，有相畏者，有相惡者，有相反者，有相殺者。凡此七情和合視之，當用相須相使良者，勿用相惡相反者。若有毒宜制，可用相畏相殺者，不爾，勿合用也。

藥有酸鹹甘苦辛五味，又有寒熱溫涼四氣及有毒無毒，陰乾暴乾，采治時日，生熟，上地所出，真偽陳新，並各有法。

藥性有宜丸者，宜散者，宜水煮者，宜酒浸者，宜膏煎者，亦有一物兼宜者，亦有不可入湯酒者，並隨藥性，不得違越。

凡欲治病，先察其源，先候病機。五臟未虛，六腑未竭，血脈未亂，精神未散，服藥必活。若病已成，可得半愈。病勢已過，命將難全。

若用毒藥療病，先起如黍粟，病去及止。不去，倍之；不去，十之。取去為度。

治寒以熱藥，治熱以寒藥。飲食不消，以吐下藥。鬼註蠱毒，以毒藥。癰腫瘡瘤，以瘡藥。風濕，以風濕藥。各隨其所宜。

病在胸鬲以上者，先食後服藥。病在心腹以下者，先服藥而後食。病在四肢血脈者，宜空腹而在旦。病在骨髓者，宜飽滿而在夜。

夫大病之主，有中風、傷寒、溫瘧、中惡、霍亂、大腹、水腫、腸澼下利、大小便不通、賁肫、上氣、咳逆、嘔吐、黃疸、消渴、留飲、澼食、堅積癥瘕、驚邪、癲癇、鬼註、喉痹、齒痛、耳聾、目盲、金創、踒折、癰腫、惡瘡、痔、瘺、癭瘺、男子五勞七傷、虛乏羸瘦，女子帶下、崩中、血閉，蟲蛇蠱毒所傷，此皆大略，宗兆。其間變動枝節，各宜依端緒以取之。