**玉泉**　味甘平。主治五臟百病。柔筋強骨、安魂魄、長肌肉、益氣，久服耐寒暑，不饑渴，不老神仙。人臨死服五斤，死三年色不變。一名玉劄。

**丹砂**　味甘微寒。治身體五臟百病。養精神、安魂魄、益氣、明目，殺精魅邪惡鬼。久服通神明不老。能化為汞。生山谷。

**水銀**　味辛寒。主治疥瘙痂瘍百禿，殺皮膚中蟲虱，墮胎，除熱。殺金銀銅錫毒，熔化還復為丹。久服神仙不死。生平土。

**空青**　味甘寒。主治青盲、耳聾。明目，利九竅，通血脈，養精神。久服輕身延年不老。能化銅鐵鉛錫作金。生山谷。

**曾青**　味酸小寒。主治目痛，止淚出，風痹，利關節，通九竅，破癥瘕積聚。久服輕身不老。能化金銅。生山谷。

**白青**　味甘平。主明目，利九竅，耳聾，心下邪氣。令人吐，殺諸毒三蟲。久服通神明，輕身延年不老。生山谷。

**雲母**　味甘平。主治身皮死肌，中風寒熱如在車船上，除邪氣，安五臟，益子精，明目，輕身延年。一名雲珠，一名雲華，一名雲英，一名雲液，一名雲沙，一名鱗石。生山谷。

**朴消**　味苦寒無毒。主治百病，除寒熱邪氣，逐六腑積聚、結固留癖。能化七十二種石。煉餌服之，輕身神仙。生山谷。

**消石**　味苦寒。主治五臟積熱，胃脹閉。滌去畜結飲食，推陳致新，除邪氣。煉之如膏，久服輕身。一名芒硝。生山谷。

**礬石**　味酸寒。主治寒熱泄利，白沃陰蝕，惡瘡目痛，堅骨齒。煉餌服之，輕身不老增年。一名羽涅。生山谷。

**滑石**　味甘寒。主治身熱泄澼，女子乳難，癃閉。利小便，蕩胃中積聚寒熱，益精氣。久服輕身、耐饑，長年。生赭陽山谷。

**紫石**　味甘平。主治心腹欬逆邪氣，補不足，女子風寒在子宮，絕孕十年無子。久服溫中、輕身、延年。生太山山谷。

**白石英**　味甘微溫。主治消渴，陰痿不足，欬逆，胸膈間久寒。益氣，除風濕痹。久服輕身、長年。生山谷。

**青石,赤石,石白,石黑,石脂等**　味甘平。主治黃疸、泄利、腸澼膿血、陰蝕、下血赤白、邪氣、癰腫、疽痔惡瘡、頭瘍、疥瘙。久服補髓益氣，肥健，不饑，輕身，延年。五石脂，各隨五色補五臟。生山谷。

**太一禹余糧**　味甘平。主治咳逆上氣、癥瘕、血閉、漏下，除邪氣。久服耐寒暑不饑，輕身飛行千里神仙。一名石腦。生山谷。

**禹余糧**　味甘寒。主治咳逆、寒熱、煩滿，下利赤白，血閉癥家大熱。煉餌服之，不饑、輕身、延年。生池澤。

**雄黃**　味苦平。主治寒熱鼠瘺，惡瘡疽痔，死肌，殺精物惡鬼邪氣百蟲毒，勝五兵。煉食之，輕身神仙。一名黃食石。生山谷。