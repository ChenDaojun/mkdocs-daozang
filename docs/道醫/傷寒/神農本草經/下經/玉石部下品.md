**石膏**　味辛微寒。主治中風寒熱，心下逆氣驚喘，口乾舌焦不得息，腹中堅痛，除邪鬼，產乳，金創。生山谷。

**青瑯玕**　味辛平。主治身癢、火創、癰傷、疥瘙、死肌。一名石珠。生平澤。

**礜石**　味辛有毒。主治寒熱鼠瘺，蝕瘡、死肌、風痹，腹中堅，邪氣，除熱。一名青分石，一名立制石，一名固羊石。生山谷。

**代赭**　味苦寒。主治鬼註、賊風、蠱毒，殺精物惡鬼，腹中毒邪氣，女子赤沃漏下。一名須丸。生山谷。

**鹵鹹**　味苦鹹寒。主治大熱，消渴，狂煩，除邪，及吐下蠱毒，柔肌膚。大鹽，令人吐。戎鹽，明目，目痛，益氣，堅肌骨，去蠱毒。生池澤。

**白堊**　味苦溫。主治女子寒熱癥瘕、月閉、積聚、陰腫痛，漏下，無子。生山谷。

**鉛丹**　味辛微寒。主治咳逆胃反，驚癇癲疾，除熱下氣。煉化還成九光。久服通神明。生平澤。

**粉錫**　味辛寒。主治伏屍毒螫，殺三蟲。　錫銅鏡鼻，主治女子血閉，癥瘕伏腸，絕孕。一名解錫。生貴陽山谷。

**石灰**　味辛溫。主治癰瘍疥瘙，熱氣，惡瘡癩疾，死肌墮眉，殺痔蟲，去黑子息肉。一名惡灰。生山谷。

**冬灰**　味辛微溫。主治黑子，去疣息肉，疽蝕疥瘙。一名藜灰。生川澤。