黃帝問曰：周痹之在身也，上下移徙，隨其脈上下，左右相應，間不容空，願聞此痛在血脈之中耶，將在分肉之間乎，何以致是？其痛之移也，間不及下針，其蓄痛之時，不及定治而痛已止矣，何道使然？岐伯對曰：此眾痹也，非周痹也。此各在其處，更發更止，更居更起，以左應右，以右應左，非能周也，更發更休。刺此者，痛雖已止，必刺其處，勿令復起。

曰：周痹何如？曰：周痹在於血脈之中，隨脈以上，循脈以下，不能左右，各當其所。其痛從上下者，先刺其下以通之（通一作遏），後刺其上以脫之；其痛從下上者，先剌其上以通之，後刺其下以脫之。曰：此病安生，因何有名？曰：風寒濕氣客於分肉之間，迫切而為沫，沫得寒則聚，聚則排分肉而分裂，分裂則痛，痛則神歸之，神歸之則熱，熱則痛解，痛解則厥，厥則他痹發，發則如是。此內不在臟，而外未發於皮，獨居分肉之間，真氣不能周，故名曰周痹。故刺痹者，必先循切其上下之大經，視其虛實，及大絡之血結而不通者，及虛而脈陷空者而調之，熨而通之，其瘈緊者，轉引而行之。

曰：何以候人之善病痹者？少俞對曰：粗理而肉不堅者，善病痹。欲知其高下，視其三部。曰：刺有三變何也？曰：有刺營者，有刺衛者，有刺寒痹之留經者。刺營者出血，刺衛者出氣，刺寒痹者內熱。曰：營衛寒痹之為病奈何？曰：營之生病也，寒熱少氣，血上下行。衛之生病也，氣血時來去，怫愾賁向，風寒客於腸胃之中。寒痹之為病也，留而不去，時痛而皮不仁。曰：刺寒痹內熱奈何？曰：刺布衣者，用火淬之。刺大人者，藥熨之。方用醇酒二十升，蜀椒一升，幹姜一升，桂一升，凡四物，各細咀，著清酒中。綿絮一斤，細白布四丈二尺，並納酒中。置酒馬矢煴中，善封塗，勿使氣泄。五日五夜，出布絮曝幹，復漬之，以盡其汁。每漬必晬其日，乃出布絮幹之，並用滓與絮布長六七尺為六巾，即用之生桑炭炙巾，以熨寒痹所乘之處，令熱入至於病所，寒復炙巾以熨之，三十遍而止；即汗出，炙巾以拭身，亦三十遍而止。起步內中，無見風，每刺必熨，如此病已失，此所謂內熱。曰：痹將安生？曰：風寒濕三氣合至，雜而為痹。其風氣勝者為行痹。寒氣勝者為痛痹，濕氣勝者為著痹。曰：其有五者何也？曰：以冬遇此者為骨痹，以春遇此者為筋痹，以夏遇此者為脈痹，以至陰遇此者為肌痹，以秋遇此者為皮痹。曰：內舍五臟六腑，何氣使然？曰：五臟皆有合，病久而不去者，內舍於合。故骨痹不已，復感於邪邪，內舍於腎；筋痹不已，邪復感於，內舍於肝；脈痹不已，復感於邪，內舍於心；肌痹不已，復感於邪，內舍於脾；皮痹不已，復感於邪，內舍於肺。所謂痹者，各以其時，感於風寒濕之氣也。諸痹不已，亦益內也。其風氣勝者，其人易已。曰：其時有死者，或疼久者，或易已者，何也？曰：其入臟者死，其留連筋骨間者疼久，其留連皮膚間者易已。曰：其客六腑者何如？曰：此亦其飲食居處為其病本也。六腑各有俞，風寒濕氣中其俞，而食飲應之，循俞而入，各舍其腑也。曰：以針治之奈何？曰：五臟有俞，六腑有合，循脈之分，各有所發，各治其過，則病瘳矣。曰：營衛之氣，亦令人痹乎？曰：營者水谷之精氣也，和調五臟，灑陳六腑，乃能入於脈。故循脈上下，貫五臟，絡六腑。衛者水谷之悍氣也，其氣慓疾滑利，不能入於脈也。故循皮膚之中，分肉之間，熏於肓膜，聚（《素問》作散）於胸腹，逆其氣則病，順其氣則愈，不與風寒濕氣合，故不為痹也。