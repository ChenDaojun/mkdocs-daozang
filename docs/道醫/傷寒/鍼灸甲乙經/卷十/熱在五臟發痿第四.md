黃帝問曰：五臟使人痿，何也？岐伯對曰：肺主身之皮毛，心主身之血脈，肝主身之筋膜，脾主身之肌肉，腎主身之骨髓。故肺氣熱則葉焦，焦則皮毛虛弱急薄著，著則生痿躄矣。故心氣熱則下脈厥而上，上則下脈虛，虛則生脈痿，樞折瘈，脛腫而不任地（《素問》瘈作挈，腫作疭）。肝氣熱則膽熱泄，口苦筋膜幹，筋膜幹則筋急而攣，發為筋痿。脾氣熱則胃幹而渴，肌肉不仁，發為肉痿。腎氣熱則腰脊不舉，骨枯而髓減，發為骨痿。

曰：何以得之？曰：肺者臟之長也，為心之蓋，有所亡失，所求不得，則發為肺鳴，鳴則肺熱葉焦，發為痿躄。悲哀太甚則胞絡絕，胞絡絕則陽氣內動，發則心下崩，數溲血。故本病曰：大經空虛，發為肌痹，傳為脈痿。思想無窮，所願不得，意淫於外，入房太甚，宗筋弛縱，發為筋痿，及為白淫。故《下經》曰：筋痿生於肝，使內也。有漸於濕，以水為事，若有所留，居處傷濕，肌肉濡漬，痹而不仁，發為肉痿。故《下經》曰：肉痿者得之濕地。有所遠行勞倦，逢大熱而渴，渴則陽氣內伐，內伐則熱合（《素問》作舍）於腎，腎者水臟，今水不勝火，則骨枯而髓空，故足不任身熱，發為骨痿。故《下經》曰：骨痿生於大熱。曰：何以別之？曰：肺熱者，色白而毛敗；心熱者，色赤而絡脈溢；肝熱者，色蒼而爪枯；脾熱者，色黃而肉蠕動；腎熱者，色黑而齒槁。曰：治痿者獨取陽明。何謂也？曰：陽明者，五臟六腑之海，主潤宗筋。宗筋者，主束骨而利機關。沖脈者，經脈之海，主滲灌溪谷，與陽明合於宗筋。陰陽總宗筋之會，會於氣沖，而陽明為之長，皆屬於帶脈，而絡於督脈。故陽明虛則宗筋縱，帶脈不引，故足痿不用。治之各補其營而通其俞，調其虛實，和其逆順，則筋脈骨肉，各以其時受月，則病矣。痿厥為四末束悶，乃疾解之，日二，不仁者十日而知，無休病已止。

足緩不收，痿不能行，不能言語，手足痿躄不能行，地倉主之。痿不相知（一雲身重骨痿不相知），太白主之。痿厥，身體不仁，手足偏小，先取京骨，後取中封、絕骨皆瀉之。痿厥寒，足腕不收，躄，坐不能起，髀樞腳痛，丘墟主之。虛則痿躄，坐不能起，實則厥，脛熱肘痛，身體不仁，手足偏小，善嚙頰，光明主之。