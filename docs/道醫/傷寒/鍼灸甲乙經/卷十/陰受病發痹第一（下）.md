黃帝問曰：痹或痛、或不痛、或不仁、或寒、或熱、或燥、或濕者，其故何也？岐仁對曰：痛者，其寒氣多，有寒故痛。其不痛不仁者，病久入深，營衛之行澀，經絡時疏，故不痛，皮膚不營；故不仁。其寒者，陽氣少，陰氣多，與病相益，故為寒。其熱者，陽氣多，陰氣少，病氣勝，陽乘陰，故為熱。其多寒汗出而濡者，此其逢濕勝也。其陽氣少，陰氣盛，兩氣相感，故寒，汗出而濡也。夫痹在骨則重，在脈則凝而不流，在筋則屈而不伸，在肉則不仁，在皮則寒，故具此五者則不痛。凡痹之類，逢寒則急，逢熱則縱。曰：或有一脈生數十病者，或痛或癰，或熱或癢，或痹或不仁，變化無有窮時，其故何也？曰：此皆邪氣之所生也。曰：人有真氣，有正氣，有邪氣，何謂也？曰：真氣者，所受於天，與水谷氣並而充身者也。正氣者，正風，從一方來，非虛風也。（《太素》雲非災風也。）邪氣者，虛風也。虛風之賊傷人也，其中人也深，不得自去。正風之中人也淺而自去，其氣柔弱，不能傷真氣，故自去。虛邪之中人也，淒索動形，起毫毛而發腠理，其入深，內薄於骨則為骨痹；薄於筋則為筋攣；薄於脈中則為血閉而不通，則為癰；薄於肉中，與衛氣相搏，陽勝則為熱，陰勝則為寒，寒則其氣去，去則虛，虛則寒；薄於皮膚，其氣外發，腠理開，毫毛搖，氣（一本作淫氣）往來微行則為癢；氣留而不去故為痹；衛氣不去則為不仁。

病在骨，骨重不可舉，骨髓酸痛，寒氣至，名曰骨痹。深者刺無傷脈肉為故，其道大小分，骨熱病已止。病在筋，筋攣節痛，不可以行，名曰筋痹。刺筋上為故，刺分肉間，不可中骨，病起筋熱，病已止。病在肌膚，肌膚盡痛，名曰肌痹，傷於寒濕。刺大分、小分，多發針而深之，以熱為故，無傷筋骨，筋骨傷，癰發若變。諸分盡熱，病已止。

曰：人身非衣寒也，中非有寒氣也，寒從中生者何？曰：是人多痹，陽氣少而陰氣多，故身寒如從水中出。曰：人有身寒，湯火不能熱也，厚衣不能溫也，然不為凍栗，是為何病？曰：是人者，素腎氣勝，以水為事，太陽氣衰，腎脂枯不長。一水不能勝兩火。腎者水也。而主骨，腎不生則髓不能滿，故寒甚至骨。所以不能凍栗者，肝一陽也，心二陽也，腎孤臟也，一水不能勝上二火，故不能凍栗，病名曰骨痹，是人當攣節。著痹不去，久寒不已，為肝痹（一作骭痹）。骨痹舉節不用而痛，汗註煩心，取三陰之經補之。厥痹者，厥氣上及腹，取陰陽之絡，視主病者，瀉陽補陰經也。風痹註（《靈樞》作淫濼）病不可已者，足如履冰，時如入湯中，肢脛淫濼，煩心頭痛，時嘔時悶，眩已汗出，久則目眩，悲以喜怒，短氣不樂，不出三年死。足髀不可舉，側而取之，在樞闔中，以員利針，大針不可。膝中痛，取犢鼻，以員利針，針發而間之，針大如牦，刺膝無疑。

足不仁，刺風府。腰以下至足清不仁，不可以坐起，尻不舉，腰俞主之。痹，會陰及太淵、消濼、照海主之。嗜臥，身體不能動搖，大溫（一本作濕），三陽絡主之。骨痹煩滿，商丘主之。足下熱痛，不能久坐，濕痹不能行，三陰交主之。膝內廉痛引髕不可屈伸，連腹引咽喉痛，膝關主之。痹，脛重，足跗不收，跟痛，巨虛下廉主之。脛痛，足緩失履，濕痹，足下熱不能久立，條口主之。脛苕苕（一本作苦）痹，膝不能屈伸，不可以行，梁丘主之。膝寒痹不仁，不可屈伸，髀關主之。膚痛痿痹，外丘主之。膝外廉痛，不可屈伸，脛痹不仁，陽關主之。髀痹引膝股外廉痛，不仁，筋急，陽陵泉主之。寒氣在分肉間痛，上下筋痹不仁，中瀆主之。髀樞中痛不可舉，以毫針寒留之，以月生死為痏數，立已，長針亦可。腰脅相引急痛，髀筋瘈，脛痛不可屈伸，痹不仁，環跳主之。風寒從足小指起，脈痹上下帶，胸脅痛無常處，至陰主之。足大指搏傷，下車挃地通背指端傷為筋痹，解溪主之。