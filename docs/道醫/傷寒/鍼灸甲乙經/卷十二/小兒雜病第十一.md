嬰兒病，在頭毛皆逆上者死。嬰兒耳間青脈起者，瘈，腹痛。大便青瓣，飧泄，脈大，手足寒，難已；飧泄，脈小，手足溫者，易已。

驚癇脈五，針手足太陰各五，刺經太陽者五，刺手足少陰經絡傍者一，足陽明一，上踝五寸刺三針。

小兒驚癇，本神及前頂、囟會、天柱主之。如反視，臨泣主之。小兒驚癇加瘛疭，脊急強，目轉上插，縮筋主之。小兒驚癇，瘛疭脊強互相引，長強主之。小兒食晦頭痛，噫嘻主之。小兒癇發，目上插，攢竹主之。小兒臍風，目上插，刺絲竹空主之。小兒癇痓，嘔吐泄註，驚恐失精，瞻視不明眵䁾〈目蔑〉（音蔑），瘈脈及長強主之。小兒驚癇不得息，顱息主之。小兒驚癇如有見者，列缺主之，並取陽明絡。小兒口中腥臭，胸脅榰滿，勞宮主之。小兒咳而泄，不欲食者，商丘主之。小兒癇瘈，手足擾，目昏口噤，溺黃，商丘主之。小兒癇痓，遺精溺，虛則病諸癇癲，實則閉癃，少腹中熱，善寐，大敦主之。小兒臍風，口不開，善驚，然谷主之。小兒腹滿不能食飲，懸鐘主之。小兒馬癇，仆參及金門主之。風從頭至足，瘛疭，口閉不能開，每大便腹暴滿，按之不下，嚏，悲，喘，昆侖主之。