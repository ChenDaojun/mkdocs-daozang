黃帝問曰：人有重身，九月而喑，此為何病？岐伯對曰：胞之絡脈絕也。胞絡者系於腎，少陰之脈，貫腎，系舌本，故不能言，無治也，當十月復。治法曰：無損不足，益有余，以成其辜（《素問》作沴）。所謂不足者，身羸瘦，無用鑱〈金毚〉石也。無益其有余者，腹中有形而泄之，泄之則精出而病獨擅中，故曰成辜。曰：何以知懷子且生也？曰：身有病而無邪脈也。

診女子，手少陰脈動甚者，妊子也。乳子而病熱脈懸小，手足溫則生，寒則死。乳子中風，病熱喘渴（《素問》作鳴），肩息，脈急大，緩則生，急則死。

乳子下赤白，腰俞主之。女子絕子，陰挺出不禁白瀝，上窌主之。女子赤白瀝，心下積脹，次窌主之。腰痛不可俯仰，先取缺盆，後取尾骶。女子赤淫時白，氣癃，月事少，中窌主之。女子下蒼汁不禁，赤瀝，陰中癢痛，少腹控䏚〈月少〉，不可俯仰，下窌主之，刺腰尻交者兩胂上，以月生死為痏數，發針立已。腸鳴泄註，下窌主之。婦人乳余疾，肓門主之。寒熱短氣，臥不安，膺窗主之。乳癰，淒索寒熱，不可接，乳根主之。絕子灸臍中，令有子。女子手腳拘攣，腹滿，疝，月水不通，乳余疾，絕子，陰癢，陰交主之。腹滿疝積，乳余疾，絕子陰癢，（《千金》雲：奔豚上腹堅痛，下引陰中，不得小便，刺陰交入八分）刺石門。女子絕子，衃血在內不下，關元主之（《千金》雲：胞轉不得尿，少腹滿，石水痛，刺關元，亦宜矣）。女子陰中癢，腹熱痛，乳余疾，絕不足，子門不端，少腹苦寒，陰癢及痛，經閉不通，中極主之。婦人下赤白沃後，陰中幹痛，惡合陰陽，少腹填堅，小便閉，曲骨（《千金》作屈骨）主之。女子血不通，會陰主之。婦人子臟中有惡血逆滿痛，石關主之。月水不通，奔豚泄氣，上下引腰脊痛，氣穴主之。女子赤淫，大赫主之。女子胞中痛，月水不以時休止，天樞主之（《千金》雲：腹脹腸鳴，氣上沖胸，刺天樞）。小腹脹滿，痛引陰中，月水至則腰脊痛，胞中瘕，子門有寒，引髕髀，水道主之（《千金》雲：大小便不通，刺水道）。女子陰中寒，歸來主之。女子月水不利，或暴閉塞，腹脹滿，癃，淫濼身熱，腹中絞痛，㿗〈疒頽〉（音頹）疝陰腫，及乳難，子搶心，若胞衣不出，眾氣盡亂，腹滿不得反復，正偃臥，屈一膝，伸一膝，並氣沖針上入三寸，氣至瀉之。婦人無子，及少腹痛，刺氣沖主之。婦人產余疾，食飲不下，胸脅榰滿，眩目足寒，心切痛，善噫，聞酸臭，脹痹，腹滿，少腹尤大，期門主之。婦人少腹堅痛，月水不通，帶脈主之。婦人下赤白，裏急瘛疭，五樞主之。妒乳，（《千金》雲：膺胸痛）太淵主之。絕子，商丘主之。穴在內踝前宛宛中。女子疝瘕，按之如以湯沃其股內至膝，飧泄，灸刺曲泉。婦人陰中痛，少腹堅急痛，陰陵泉主之。婦人漏下，若血閉不通，逆氣脹，血海主之。月事不利，見血而有身反敗，陰寒，行間主之。乳癰，太沖及復留主之。女子疝及少腹腫，溏泄，癃，遺溺，陰痛，面塵黑，目下眥痛，太沖主之。女子少腹大，乳難，嗌幹嗜飲，中封主之。女子漏血，太沖主之。女子俠臍疝，中封主之。大疝絕子，築賓主之。女子疝，小腹腫，赤白淫，時多時少，蠡溝主之。女子疝瘕，按之如以湯沃兩股中，少腹腫，陰挺出痛，經水來下，陰中腫或癢，漉青汁若葵羹，血閉無子，不嗜食，曲泉主之。婦人絕產，若未曾生產，陰廉主之。刺入八分，羊矢下一寸是也。婦人無子，湧泉主之。女子不字，陰暴出，經水漏，然谷主之。女子不下月水，照海主之（《千金》雲：痹驚，善悲不樂，如墜墮，汗不出，刺照海）。婦人陰挺出，四肢淫濼，身悶，照海主之。月水不來而多閉，心下痛，目䀮〈硫，目代石〉（音盲）䀮〈硫，目代石〉（音盲）不可遠視，水泉主之。婦人漏血，腹脹滿不得息，小便黃，陰谷主之（《千金》雲：漏血，少腹脹滿如阻，體寒熱，腹偏腫，刺陰谷）。乳癰有熱，三里主之。乳癰驚痹，脛重，足胕不收，跟痛，巨虛下廉主之。月水不利，見血而有身則敗及乳腫，臨泣主之。女子字難，若胞不出，昆侖主之。