診齲痛，按其陽明之來，有過者獨熱，在左者左熱，在右右熱，在上上熱，在下下熱。臂之陽明，有入鼽齒者，名曰大迎，下齒齲取之臂，惡寒補之（一作取之），不惡瀉之（《靈樞》名曰禾窌，或曰大迎。詳大迎乃足陽明脈所發，則當雲禾窌是也。然而下齒齲又當取足陽明大迎，當試可知耳）。手太陽有入頄遍齒者，名曰角孫，上齒齲，取之在鼻與鼽（一作頄）前。方病之時，其脈盛，脈盛則瀉之，虛則補之。一曰取之眉外，方病之時，盛瀉虛補。齒動痛，不惡清飲，取足陽明；惡清飲，取手陽明。舌緩羨下煩悶，取足少陰。重舌，刺舌柱以䤵〈金非〉針。

上齒齲腫，目窗主之。上齒齲痛，惡風寒，正營主之。齒牙齲痛，浮白及完骨主之。齒痛，顴窌及二間主之。上齒齲，兌端及耳門主之。齒間出血者，有傷酸，齒床落痛，口不可開，引鼻中，齦交主之。頰腫，口急，頰車痛，不可以嚼，頰車主之。上齒齲痛，惡寒者，上關主之。厥口僻，失欠，下牙痛，頰腫，惡寒，口不收，舌不能言，不得嚼，大迎主之。失欠，下齒齲，下牙痛，䪼〈出頁〉腫，下關主之。齒牙不可嚼，齦腫，角孫主之。口僻不正，失欠口不開，翳風主之。舌下腫，難言，舌縱，戾不端，通谷主之。舌下腫，難以言，舌縱涎出，廉泉主之。口僻，刺太淵，引而下之。口中腫臭，勞宮主之。口中下齒痛，惡寒䪼〈出頁〉腫，商陽主之。齒齲痛，惡清，三間主之。口僻，偏歷主之。口齒痛，溫留主之。下齒齲，則上齒痛，腋門主之。齒痛，四瀆主之。上牙齲痛，陽谷（一作陽溪）主之。齒齲痛，合谷主之，又雲少海主之。舌縱下，煩悶，陰交主之。