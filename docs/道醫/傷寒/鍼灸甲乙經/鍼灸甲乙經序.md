夫醫道所興，其來久矣。 上古神農始嘗草木而知百藥。黃帝咨訪岐伯、伯高、少俞之徒，內考五臟六腑，外綜經絡血氣色候，參之天地，驗之人物，本性命，窮神極變，而針道生焉。其論至妙，雷公受業傳之於後。伊尹以亞聖之才，撰用《神農本草》，以為《湯液》。

中古名醫有俞跗，醫緩，扁鵲，秦有醫和，漢有倉公。其論皆經理識本，非徒診病而已。漢有華佗，張仲景，華佗奇方異治，施世者多，亦不能盡記其本末。

若知直祭酒劉季琰病發於畏惡，治之而瘥。雲：“後九年季琰病應發，發當有感，仍本於畏惡，病動必死。”終如其言。

仲景見侍中王仲宣時年二十余。謂曰：“君有病，四十當眉落，眉落半年而死。”令含服五石湯可免。

仲宣嫌其言忤，受湯勿服。居三日，仲景見仲宣謂曰：“服湯否？”仲宣曰：“已服。”仲景曰：“色候固非服湯之診，君何輕命也！”仲宣猶不信。後二十年果眉落，後一百八十七日而死，終如其言。

此二事雖扁鵲，倉公無以加也。華佗性惡矜技，終以戮死。

仲景論廣伊尹《湯液》為十數卷，用之多驗。

近代太醫令王叔和撰次仲景遺論甚精，皆可施用。按《七略》藝文誌，《黃帝內經》十八卷。今有《針經》九卷，《素問》九卷，二九十八卷，即《內經》也。亦有所亡失，其論遐遠，然稱述多而切事少，有不編次。

比按倉公傳，其學皆出於《素問》，《素問》論病精微，《九卷》是原本經脈，其義深奧，不易覽也。又有《明堂孔穴針灸治要》，皆黃帝岐伯遺事也。三部同歸，文多重複，錯互非一。

甘露中，吾病風加苦聾百日，方治要皆淺近。乃撰集三部，使事類相從，刪其浮辭，除其重複，論其精要，至為十二卷。

《易》曰：“觀其所聚，而天地之情事見矣。”況物理乎。事類相從，聚之義也。夫受先人之體，有八尺之軀，而不知醫事，此所謂遊魂耳！若不精通於於醫道，雖有忠孝之心，仁慈之性，君父危困，赤子塗地，無以濟之，此固聖賢所以精思極論盡其理也。由此言之，焉可忽乎？其本論其文有理，雖不切於近事，不甚刪也。若必精要，俟其閑暇，當撰核以為教經云爾。

  晉·玄晏先生　皇甫謐