病在肝，俞於夏。夏不愈，甚於秋。秋不死，持於冬，起於春。病在肝，愈於丙丁。丙丁不愈。加於庚辛。庚辛不加（《素問》作不死，下同），持於壬癸，起於甲乙。禁當風。病在肝，平旦慧，下晡甚，夜半靜。

病在心，愈於長夏。長夏不愈，甚於冬。冬不死，持於春，起於夏。病在心，愈於戊己。戊己不愈，加於壬癸。壬癸不加，持於甲乙，起於丙丁。禁衣溫食熱。病在心，日中慧，夜半甚，平旦靜。

病在脾，愈於秋。秋不愈，甚於春。春不死，持於夏，起於長夏。病在脾，愈於庚辛。庚辛不愈，加於甲乙。甲乙不加，持於丙丁，起於戊己。禁溫衣濕地（《素問》雲：禁溫衣飽食濕地濡衣）。病在脾，日昳慧，平旦（《素問》作日出）甚，下晡靜。

病在肺，俞於冬。冬不愈，甚於夏。夏不死，持於長夏，起於秋。病在肺，愈於壬癸。壬癸不愈，加於丙丁。丙丁不加，持於戊己，起於庚辛。禁寒衣、冷飲食。病在肺，下晡慧，日中甚，夜半靜。

病在腎，愈於春。春不愈，甚至長夏。長夏不死，持於秋，起於冬。病在腎，愈於甲乙。甲乙不愈，加於戊己。戊己不死，持於庚辛，起於壬癸。禁犯焠㶼〈火矣〉，無食熱，無溫衣（《素問》作犯焠㶼〈火矣〉、熱食、溫炙衣）病在腎，夜半慧，日乘四季甚，下晡靜。

邪氣之客於身也，以勝相加，至其所生而愈，至其所不勝而甚，至其所生而持，自得其位而起。

腎移寒於脾，癰腫少氣。脾移寒於肝，癰腫筋攣。肝移寒於心，狂，鬲中。心移寒於肺，為肺消，肺消者飲一溲二，死不治。肺移寒於腎，為湧水。湧水者，按其腹不堅，水氣客於大腸，疾行腸鳴濯濯，如囊裹漿，治主肺者（《素問》作水之病也）。

脾移熱於肝，則為驚衄。肝移熱於心則死。心移熱於肺，傳為膈消。肺移熱於腎，傳為柔痓。腎移熱於脾，傳為虛腸澼，死不可治。胞移熱於膀胱，則癃溺血。膀胱移熱於小腸，膈腸不便，上為口糜。小腸移熱於大腸，為虙〈虎，必代幾〉瘕，為沉。大腸移熱於胃，善食而溲，名曰食㑊〈亻亦〉（音亦），又胃移熱於膽，亦名食㑊。膽移熱於腦，則辛頞鼻淵。鼻淵者，濁涕下不止也。傳為衄䁾〈目蔑〉音蔑暝目，故得之厥也。

正臟受氣於其所生，傳之於其所勝，氣舍於其所生，死於其所不勝。病之且死，必先傳其所行，至不勝乃死。此言氣之逆行也，故死。

肝受氣於心，傳之於脾，氣舍於腎，至肺而死。心受氣於脾，傳之於肺，氣舍於肝，至腎而死。脾受氣於肺，傳之於腎，氣舍於心，至肝而死。肺受氣於腎，傳之於肝，氣舍於脾，至心而死。腎受氣於肝，傳之於心，氣舍於肺，至脾而死。此皆逆死也。一日一夜五臟之此，所以占死者之早暮也。

黃帝問曰：余受九針於夫子，而私覽於諸方，或有導引行氣，按摩灸熨，刺飲藥，一者可獨守耶，將盡行之乎？岐伯對曰：諸人者，眾人之方也，非一人之所盡行也。曰：此乃所謂守一勿失，萬物畢者也。余已聞陰陽之要，虛實之理，傾移之過，可治之屬。願聞病之變化，淫傳絕敗而不可治者，可得聞乎？曰：要乎哉問，道昭乎其如旦醒，窘乎其如夜瞑。能被而服之，神與俱成。畢將服之，神自得之。生神之理，可著於竹帛，不可傳之於子孫也。曰：何謂旦醒？曰：明於陰陽，如惑之解，如醉之醒。曰：何謂夜暝？曰：喑乎其無聲，漠乎其無形。折毛發理，正氣橫傾。淫邪泮衍，血脈傳留。大氣入臟，腹痛下淫。可以致死，不可以致生。曰：大氣入臟奈何？曰：病先發於心，心痛。一日之肺而咳。三日之肝肋支滿。五日之脾閉塞不通，身體重。三日不已，死。冬夜半，夏日中。病先發於肺，喘咳。三日之肝脅支滿。一日之脾而身體痛。五日之胃而脹。十日不已，死。冬日入，夏日出。病先發於肝，頭痛目眩，肋支滿。一日之脾而身體痛。五日之胃而腹脹。三日之腎，腰脊少腹痛，胻酸。三日不已，死。冬日中（《素問》作日入），夏早食。病先發於脾，身痛體重。一日之胃而脹。二日之腎，少腹腰脊痛，胻酸。三日之膀胱，背膂筋痛，小便閉。十日不已，死。冬人定，夏晏食。病先發於胃，脹滿。五日之腎，少腹腰脊痛，胻酸。三日之膀胱，背膂筋痛，小便閉。五日而上之心，身重。六日不已，死。冬夜半，夏日昳。病先發於腎，少腹腰脊痛，胻酸。三日之膀胱，背膂筋痛，小便閉。三日而上之心（按《靈樞》、《素問》雲三日而上之小腸，此雲三日而上之心，乃皇甫士安合二書為此篇文也），心脹。三日之小腸，兩脅支痛。三日不已，死。冬大晨，夏晏晡。病先發於膀胱，小便閉。五日之腎，少腹脹，腰脊痛，胻酸。一日之小腸而腹脹。二日之脾而身體痛。二日不已，死。冬雞鳴，夏下晡。諸病以次相傳，如是者，皆有死期，不可刺也。