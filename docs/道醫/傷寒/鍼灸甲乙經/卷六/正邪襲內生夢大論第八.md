黃帝問曰：淫邪泮衍奈何？

岐伯對曰：正邪從外襲內，未有定舍，反淫於臟，不得定處，與榮衛俱行，而與魂魄飛揚，使人臥不得安而喜夢。凡氣淫於腑，則夢有余於外，不足於內；氣淫於臟，則夢有余於內，不足於外。

曰：有余不足有形乎？

曰：陰盛則夢涉大水而恐懼，陽盛則夢大火而燔焫，陰陽俱盛則夢相殺毀傷。上盛則夢飛，下盛則夢墮。甚飽則夢予，甚饑則夢取。肝氣盛則夢怒。肺氣盛則夢哭泣，恐懼飛揚。心氣盛則夢喜笑及恐怖。脾氣盛則夢歌樂體重，手足不舉。腎氣盛則夢腰脊兩解而不屬。

凡此十二盛者，至而瀉之立已。厥氣客於心，則夢見丘山煙火，客於肺，則夢飛揚，見金鐵之器及奇物。客於肝，則夢見山林樹木。客於脾，則夢見丘陵大澤，壞屋風雨。客於腎，則夢臨淵，沒居水中。客於膀胱，則夢遊行。客於胃，則夢飲食。客於大腸，則夢見田野。客於小腸，則夢見聚邑行街（一作沖衢）。客於膽，則夢見鬥訟自刳。客於陰器，則夢接內。客於項，則夢斬首。客於胻，則夢行走不能前，及居深地窌苑中。客於股肱，則夢禮節拜跪。客於胞，則夢溲便利。凡此十五不足者，至而補之立已。