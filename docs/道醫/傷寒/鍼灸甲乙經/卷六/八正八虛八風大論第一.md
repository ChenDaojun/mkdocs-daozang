黃帝問曰：歲之所以皆同病者，何氣使然？少師對曰：此八正之候也。候此者，常以冬至之日。風從南方來者，名曰虛風，賊傷人者也。其以夜半至者，萬民皆臥而不犯，故其歲民少病。其以晝至者，萬民懈惰而皆中於邪風，故民多病。虛邪入客於骨而不發於外，至其立春，陽氣大發，腠理開。有因立春之日，風從西方來，萬民皆中虛風。此兩邪相搏，經氣結代，故諸逢其風而遇其雨者，名曰遇歲露焉。因歲之和而少賊風者，民少病而少死；歲多賊風邪氣，寒溫不和，則民多病而死矣。

曰：虛邪之風，其所貴賤何如，候之奈何？曰：正月朔日，風從西方來而大，名曰白骨。將國有殃，人多死亡。正月朔日，平旦西北風行，民病多，十有三也。正月朔日，日中北風，夏，民多死（一作多病）者。正月朔日，平旦北風，春，民多死者。正月朔日，夕時北風，秋，民多死者。正月朔日，天時和溫不風，民無病；大寒疾風，民多病。二月醜不風，民多心腹病。三月戌不溫，民多寒熱病。四月巳不暑，民多癉病。十月申不寒，民多暴死。諸所謂風者，發屋拔樹，揚沙石，起毫毛，發腠理者也。風從其沖後來者，名曰虛風，賊傷人者也，主殺害，必謹候虛風而謹避之。避邪之道，如避矢石，然後邪弗能害也。

風從南方來，名曰大弱風。其傷人也，內舍於心，外在於脈，其氣主為熱。

風從西南方來，名曰謀風。其傷人也，內舍於脾，外在於肌肉，其氣主為弱。

風從西方來，名曰剛風。其傷人也，內舍於肺，外在於皮膚，其氣主為燥。

風從西北方來，名曰折風。其傷人也，內舍於小腸，外在於手太陽之脈，脈絕則泄，脈閉則結不通，善暴死。

風從北方來，名曰大剛風。其傷人也，內舍於腎，外在於骨與肩背之膂筋，其氣主為寒。

風從東北方來，名曰兇風。其傷人也，內舍於大腸，外在於兩脅腋骨下及肢節。

風從東方來，名曰嬰兒風。其傷人也，內舍於肝，外在於筋紐，其氣主為濕。

風從東南方來，名曰弱風。其傷人也，內舍於胃，外在於肌，其氣主為體重。

凡此八風者，皆從其虛之鄉來，乃能病人。三虛相搏，則為暴病卒死。兩虛一實，則為淋露寒熱。犯其雨濕之地則為痿。故聖人避邪，如避矢石。其三虛偏中於邪風，則為擊仆偏枯矣。

曰：四時八風之中人也，因有寒暑。寒則皮膚急，腠理閉；暑則皮膚緩，腠理開。賊風邪氣，因得以入乎？將必須八正風邪，乃能傷人乎？

曰：賊風邪氣之中人也，不得以時。然必因其開也，其入深，其內亟（一作極）也疾，其病人也卒暴；因其閉也，其入淺以留，其病人也徐以遲。

曰：其有寒溫和適，腠理不開，然有卒病者，其故何也？

曰：人雖平居，其腠理開閉緩急，固常有時也。夫人與天地相參，與日月相應。故月滿則海水西盛，人血氣積，肌肉充，皮膚致，毛發堅，腠理郤，䐃〈月困〉（音窘）垢著。當是之時，雖遇賊風，其入淺，亦不深。至其月郭空，則海水東盛，人血氣虛，其衛氣去，形獨居，肌肉減，皮膚緩，腠理開，毛發薄，䐃〈月困〉（音窘）垢澤。當是之時，遇賊風，其入深，其病人卒暴。

曰：人有卒然暴死者，何邪使然？

曰：得三虛者其死疾；得三實者邪不能傷也。乘年之衰，逢月之空，失時之和，人氣乏少，因為賊風邪氣所傷，是謂三虛。故論不知三虛，工反為粗。若逢年之盛，遇月之滿，得時之和，雖有賊風邪氣，不能傷也。