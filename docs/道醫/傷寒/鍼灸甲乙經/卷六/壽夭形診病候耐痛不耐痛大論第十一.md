黃帝問曰：形有緩急，氣有盛衰，骨有大小，肉有堅脆，皮有厚薄，其以立壽夭奈何？伯高對曰：形與氣相任則壽，不相任則夭。皮與肉相裹則壽，不相裹則夭。血氣經絡勝形則壽，不勝形則夭。曰：何謂形緩急？曰：形充而皮膚緩則壽，形充而皮膚急則夭。形充而脈堅大者順也，形充而脈小以弱者氣衰也，衰則危矣。形充而顴不起者腎小也，小則夭矣。形充而大，皮肉䐃〈月困〉（音窘）堅而有分者肉堅，堅則壽矣。形充而大，皮肉無分理不堅者肉脆，脆則夭矣。此天之生命，所以立形定氣而視壽夭者也。必明於此，以立形定氣，而後可以臨病人，決死生也。曰：形氣之相勝，以立壽夭奈何？曰：平人而氣勝形者壽，病而形肉脫氣勝形者死，形勝氣者危也。凡五臟者中之府，中盛臟滿，氣勝傷恐者，聲如從室中言，是中氣之濕也。言而微，終日乃復言者，此奪氣也。衣被不斂，言語善惡不避親疏者，此神明之亂也。倉稟不藏者，是門戶不要也。水泉不止者，是膀胱不藏也。得守者生，失守者死。夫五臟者，身之強也。頭者精明之府，頭傾視深，神將奪矣。背者胸中之府，背曲肩隨，府將壞矣。腰者腎之府，轉搖不能，腎將憊矣。膝者筋之府，屈伸不能，行則僂俯，筋將憊矣。骨者髓之府，不能久立，行則掉栗，骨將憊矣。得強則生，失強則死。

岐伯曰：反四時者，有余者為精，不足為消。應太過，不足為精；應不足，有余為消。陰陽不相應，病名曰關格。人之骨強筋勁，肉緩皮膚厚者，耐痛。其於針石之痛，大熱亦然。加以黑色而善（一本作美）骨者，耐火。堅肉薄皮者，不耐針石之痛，於火亦然。同時而傷其身，多熱者易已，多寒者難已。胃厚色黑，大骨肉肥者，皆勝毒；其瘦而薄者，皆不勝毒也。