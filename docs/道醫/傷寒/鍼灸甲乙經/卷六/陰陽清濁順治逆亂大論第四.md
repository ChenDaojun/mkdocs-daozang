黃帝問曰：經脈十二者，別為五行，分為四時，何失而亂，何得而治？

岐伯對曰：五行有序，四時有分，相順而治，相逆而亂。

曰：何謂相順而治？

曰：經脈十二，以應十二月。十二月者，分為四時。四時者，春夏秋冬，其氣各異。營衛相隨，陰陽相合，清濁不相幹，如是則順而治矣。曰：何謂相逆而亂？

曰：清氣在陰，濁氣在陽，營氣順脈，衛氣逆行，清濁相幹，亂於胸中，是謂大悗。故氣亂於心，則煩心密默，俯首靜伏；亂於肺，則俯仰喘喝，按手以呼；亂於腸胃，則為霍亂；亂於臂脛，則為四厥；亂於頭則為厥逆，頭痛（一作頭重）眩仆。

氣在心者，取之手少陰心主之俞。氣在於肺者，取之手太陰滎，足少陰俞。氣在於腸胃者，取之手足太陰、陽明，不下者，取之三裏。氣在於頭者，取之天柱、大杼，不知取足（《靈樞》作手）太陽之滎俞。

氣在臂足者，先去血脈，後取其陽明、少陽之滎俞。徐入徐出，是謂之導氣。補瀉無形，是謂之同精。是非有余不足也，亂氣之相逆也。