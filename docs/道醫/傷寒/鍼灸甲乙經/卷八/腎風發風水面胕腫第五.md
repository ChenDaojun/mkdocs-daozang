黃帝問曰：少陰何以主腎，腎何以主水？岐伯對曰：腎者至陰也，至陰者盛水也，肺者太陰也，少陰者冬脈也，其本在腎，其末在肺，皆積水也。曰：腎何以聚水而生病？曰：腎者胃之關也。關門不利，故聚水而從其類。上下溢於皮膚，故為胕腫。胕腫者，聚水而生病也。曰：諸水皆主於腎乎？曰：腎者牝藏也，地氣上者屬於腎而生水液，故曰至陰。勇而勞甚則腎汗出，腎汗出逢於風，內不得入於腑臟，外不得越於皮膚，客於玄府，行於皮裏，傳為胕腫，本之於腎，名曰風水。曰：有病腎風者，面胕龐然腫（《素問》無腫字）壅害於言，可刺否？曰：虛不當刺，不當刺而刺，後五日其氣必至。曰：其至何如？曰：至必少氣，時從胸背上至頭汗出，手熱，口幹苦渴，小便黃，目下腫，腹中鳴，身重難行，月事不來，煩而不能食，食不能正偃，正偃則咳甚，病名曰風水。曰：願聞其說。曰：邪之所湊，其氣必虛，陰虛者陽必湊之，故少氣時熱而汗出，小便黃。小便黃者，少腹氣熱也。不能正偃者，胃中不和也。正偃則咳甚，上迫肺也。諸有水氣者，微腫見於目下。曰：何以言之？曰：水者陰也，目下亦陰也，腹者至陰之所居。故水在腹者，必使目下腫。真氣上逆，故口苦舌幹，臥不得正偃，則咳出清水也。諸水病者，皆不得臥，臥則驚，驚則咳甚也。腹中鳴者，脾本於胃也。傳脾則煩不能食。食不下者，胃脘隔也。身重難以行者，胃脈在足也。月事不來者，胞脈閉也。胞脈者，屬心而絡於胞中，今氣上迫肺，心氣不得下通，故月事不來也。曰：有病龐然如水氣狀，切其脈大緊，身無痛者，形不瘦，不能食，食少，名為何病？曰：病主（《素問》作生）在腎，名曰腎風。腎風而不能食，善驚不已（《素》無不字），心氣痿者死。

風水膝腫，巨虛上廉主之。面胕腫，上星主之，先取噫嘻，後取天牖、風池主之。風水面胕（胕一作浮）腫，沖陽主之。風水面胕腫，顏黑，解溪主之。