黃帝問曰：脈之應於寸口，如何而脹？岐伯對曰：其至大堅直以澀者，脹也。曰：何以知其臟腑之脹也？曰：陰為臟而陽為腑也。曰：夫氣之令人脹也，在於血脈之中耶，抑臟腑之內乎？曰：二者皆在焉，然非脹之舍也。曰：願聞脹舍？曰：夫脹者，皆在於腑臟之外，排臟腑而廓胸脅，脹皮膚，故命曰脹。曰：臟腑之在內也，若匣匱之藏禁器也，各有次舍，異名而同處一域之中，其氣各異，願聞其故？曰：夫胸腹者，臟腑之城郭。膻中者，心主之中宮也。胃者，太倉也。咽喉少腹者，傳道也。胃之五竅者，閭裏之門戶也。廉泉玉英者，津液之道路也。故五臟六腑，各有畔界，其病各有形狀。營氣循脈，衛氣逆為脈脹，衛氣並血脈循分肉為膚脹（《靈樞》作營氣循脈為脈脹，衛氣並脈循分肉為膚脹）。取三裏瀉之，近者一下（一本作分，下同），遠者三下，無問虛實，工在疾瀉也。曰：願聞脹形？曰：心脹者，煩心短氣，臥不得安。肺脹者，虛滿而喘咳。肝脹者，脅下滿而痛引少腹。脾脹者，苦噦，四肢悶，體重不能衣。腎脹者，腹滿引背怏怏然，腰髀痛。胃脹者，腹滿胃脘痛，鼻聞焦臭，妨於食，大便難。大腸脹者，腸鳴而痛濯濯，冬日重感於寒則泄飧不化。小腸脹者，小腹填脹，引腰而痛。膀胱脹者，小腹滿而氣癃。三焦脹者，氣滿於皮膚中，殼殼然而不堅。膽脹者，脅下痛脹，口苦，好太息。凡此諸脹，其道在一，明知逆順，針數不失。瀉虛補實，神去其室，致邪失正，真不可定，粗工所敗，謂之夭命。補虛瀉實，神歸其室，久塞其空，謂之良工。曰：脹者焉生，何因而有名？曰：衛氣之在身也，常並脈循分肉，行有逆順，陰陽相隨，乃得天和，五臟皆治，四時皆敘，五谷乃化。然而厥氣在下，營衛留止，寒氣逆上，真邪相攻，兩氣相搏，乃舍為脹。曰何以解惑？曰：合之於真，三合而得。曰：無問虛實，工在疾瀉，近者一下，遠者三下，今有三而不下，其過焉在？曰：此言陷於肉肓而中氣穴者也。不中氣穴而氣內閉藏，不陷肓則氣不行，上越中肉則衛氣相亂，陰陽相逆。其於脹也，當瀉而不瀉，故氣不下。必更其道，氣下乃止，不下復起，可以萬全，惡有殆者乎。其於脹也，必審其診，當瀉則瀉，當補則補，如鼓之應桴，惡有不下者乎。

心脹者，心俞主之，亦取列缺。肺脹者，肺俞主之，亦取太淵。肝脹者，肝俞主之，亦取太沖。脾脹者，脾俞主之，亦取太白。腎脹者，腎俞主之，亦取太溪。胃脹者，中脘主之，亦取章門。大腸脹者，天樞主之。小腸脹者，中窌主之。膀胱脹者，曲骨主之。三焦脹者，石門主之。膽脹者，陽陵泉主之。五臟六腑之脹，皆取三裏。三裏者，脹之要穴也。