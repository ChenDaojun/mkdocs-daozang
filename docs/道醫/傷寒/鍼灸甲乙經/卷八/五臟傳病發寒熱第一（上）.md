黃帝問曰：五臟相通，移皆不次。五臟有病，則各傳其所勝，不治法三月，若六月，若三日，若六日，傳五臟而當死（《素問》下有是順傳所勝之次）。故曰：別於陽者，知病從來；別於陰者，知死生之期，言至其所困而死者也，是故風者，百病之長也。今風寒客於人，使人毫毛畢直，皮膚閉而為熱。當是之時，可汗而發。或痹不仁，腫痛，當是之時，可湯熨，及（一本作足字）火灸，刺而去，弗治，病入舍於肺，名曰肺痹，發咳上氣。弗治，肺即傳而行之肝，病名曰肝痹，一名曰厥，脅痛出食。當是之時，可按可刺。弗治，肝傳之脾，病名曰脾風，發癉，腹中熱，煩心汗出，黃癉（《素問》無汗癉二字），當此之時，可汗可藥可烙（一本作浴）。弗治，脾傳之腎，病名曰疝瘕，少腹煩冤而痛，汗出（《素問》作出白），一名曰蠱。當此之時，可按可藥。弗治，腎傳之心，病筋脈相引而急，名之曰瘈，當此之時，可灸可藥。弗治，十日法當死。腎傳之心，心即復反傳而之肺，發寒熱，法當三歲死。此病之次也。然其卒發者，不必治。其傳化有不以次者，憂恐悲喜怒令不得以其次，故令人大病矣。因而喜，大虛則腎氣乘矣，怒則肝氣乘矣，悲則肺氣乘矣，恐則脾氣乘矣，憂則心氣乘矣，此其道也。故病有五，五五二十五變及其傳化。傳，乘之名也。

大骨枯槁，大肉陷下，胸中氣滿，喘息不便，其氣勝形，期六月死；真臟脈見，乃予之期日。大骨枯槁，大肉陷下，胸中氣滿，喘息不便，內痛引肩項，期一月死；真臟脈見，乃予之期日。大骨枯槁，大肉陷下，胸中氣滿，喘息不便，內痛引肩項，痛熱，脫肉破䐃〈月困〉（音窘），真臟脈見，十月之內死。大骨枯槁，大肉陷下，胸中氣滿，腹內痛，心中不便，肩項身熱，䐃〈月困〉（音窘）破脫肉，目眶陷，真臟脈見，目不見人立死；其見人者，至其所不勝之時而死。急虛中身卒至，五臟閉絕，脈道不通，氣不往來，譬之墮溺，不可為期。其脈絕不來，若一息五六至，其形肉不脫，真臟雖不見，猶死。

真肝脈至，中外急，如循刀刃責責然，如按琴瑟弦，色青白不澤，毛折，乃死。

真心脈至，緊（一本作堅）而搏，如循薏苡子累累然，色赤黑不澤，毛折，乃死。

真肺脈至，大而虛，如以毛羽中人膚，色赤白不澤，毛折，乃死。

真脾脈至，弱而乍疏乍數，色青黃不澤，毛折，乃死。

真腎脈至，搏而絕，如指彈石辟辟然，色黑黃不澤，毛折，乃死。諸真臟脈見者，皆死不治。

曰：寒熱瘰癧在於頸腋者，何氣所生？曰：此皆鼠瘺，寒熱之毒氣，稽於脈而不去者也。（《靈樞》稽作堤字）。鼠瘺之本，皆在於臟，其末上出頸腋之間。其浮於胸中，未著於肌肉而外為膿血者，易去也。曰：去之奈何？曰：請從其本，引其末，可使衰去而絕其寒熱，審按其道以予之，徐往徐來以去之，其小如麥者，一刺知，三刺已。決其死生，反其目視之，其中有赤脈從上下貫瞳子者，見一脈一歲死，見一脈半一歲半死，見二脈二歲死，見二脈半二歲半死，見三脈三歲死，赤脈不下貫瞳子者可治。

曰：人有善病寒熱者，何以候之？曰：小骨弱肉者，善病寒熱。顴骨者，骨之本也，顴大則骨大，顴小則骨小。皮薄而肉弱無䐃〈月困〉（音窘），其臂懦懦然，其地色炲然，不與天地同色，汙然獨異，此其候也。然臂薄者，其髓不滿，故善病寒熱。風感則為寒熱。皮寒熱，皮不可附席，毛發焦，鼻槁臘，不得汗，取三陽之絡，補手太陽。肌寒熱，病肌痛，毛發焦。唇槁臘，不得汗，取三陽於下以去其血者，補太陰以去其汗。骨寒骨熱，痛無所安，汗註不休，齒本槁痛，取其少陰於陰股之絡，齒色槁，死不治。骨厥亦然。男子如蠱，女子如阻，身體腰脊如解，不欲食，先取湧泉見血，視跗上盛者，盡出血。灸寒熱之法：先取項大椎以年為壯數，次灸撅骨以年為壯數，視背俞陷者灸之，舉臂肩上陷者灸之，兩季脅之間灸之，外踝上絕骨之端灸之，足小指、次指之間灸之，腨上陷脈灸之，外踝後灸之，缺盆骨上切之堅動如筋者灸之，膺中陷骨間灸之，掌束骨下灸之，臍下關元三寸灸之，毛際動脈灸之，臍下二寸分間灸之，足陽明跗上動脈灸之，巔上一灸之，取犬所嚙處灸之，即以犬傷病法三炷灸之，凡當灸二十九處。

寒熱頭痛，喘喝，目不能視，神庭主之；其目泣出頭不痛者，聽會主之。寒熱頭痛如破，目痛如脫，喘逆煩滿，嘔吐，流汗難言，頭維主之；寒熱，刺腦戶。