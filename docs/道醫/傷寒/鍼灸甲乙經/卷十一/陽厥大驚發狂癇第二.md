黃帝問曰：人生而病癲疾者，安所得之？岐伯對曰：此得之在母腹中時，其母數有大驚，氣上而不下，精氣並居，故令子發為癲疾。病在諸陽脈，且寒且熱，諸分且寒且熱，名曰狂。刺之虛脈，視分盡熱，病已止。病初發，歲一發不治，月一發不治，月四五發，名曰癲疾。刺諸分，其脈尤寒者，以針補之。（《素問》雲：諸分諸脈，其無寒者，以針調之，病已止）曰：有病狂怒者，此病安生？曰：生於陽也。曰：陽何以使人狂也？曰：陽氣者因暴折而難決，故善怒，病名曰陽厥。曰：何以知之？曰：陽明者常動，太陽少陽不動，不動而動大疾，此其候也。曰：治之奈何？曰：衰（《素問》作奪）其食即已。夫食入於陰，氣長於陽，故奪其食即已。使人服以生鐵落為後飲。夫生鐵落者，下氣候也（《素問》候作疾）。癲疾，脈搏大滑，久自已；脈小堅急，死不治。（一作脈沉小急實死不治，小牢急亦不可治）癲疾，脈虛可治，實則死。厥成為癲疾。貫疽（《素問》作黃疸），暴病厥，癲疾狂，久逆之所生也。五臟不平，六腑閉塞之所生也。癲疾始生，先不樂，頭重痛，直視，舉目赤甚，作極已而煩心，候之於顏，取手太陽、太陰，血變而止。癲疾始作，而引口啼呼喘悸者，候之以手陽明、太陽，左強者攻其右（一本作左），右強者攻其左（一本作右），血變而止。治癲疾者，常與之居，察其所當取之處，病至視之，有過者即瀉之。置其血於瓠壺之中，至其發時，血獨動矣；不動灸窮骨三十壯。窮骨者尾骶也。骨癲疾者，頷齒諸俞分肉皆滿，而骨倨強直，汗出煩悶，嘔多涎沫，氣下泄，不治。脈癲疾者，暴仆，四肢之脈皆脹而縱，脈滿，盡刺之出血；不滿，灸之俠項太陽，又灸帶脈於腰相去三寸，諸分肉本俞。嘔多涎沫，氣下泄不治。筋癲疾者，身卷攣急，脈大，刺項大經之大杼，嘔多涎沫，氣下泄不治。狂之始生，先自悲也，善忘善怒善恐者，得之憂饑。治之先取手太陰、陽明，血變而止，及取足太陰、陽明。狂始發，少臥不饑，自高賢也，自辯智也，自尊貴也。善罵詈，日夜不休。治之取手陽明、太陰、太陽。狂，目妄見，耳妄聞，善呼者，少氣之所生也，治之取手太陽、太陰、陽明，舌下少陰，視脈之盛者皆取之，不盛者釋之。狂，善驚善笑好歌樂，妄行不休者，得之大恐。治之取手陽明、太陰、太陽。狂，目妄見，耳妄聞，善呼者，少氣之所生也，治之取手、太陰、陽明，足太陽及頭兩頷。狂，多食，善見鬼神，善笑而不發於外者，得之有所大喜。治之取足太陰、陽明、太陽，後取手太陰、陽明、太陽。狂而新發，未應如此者，先取曲泉左右動脈及盛者見血，立頃已；不已以法取之，灸骶骨二十壯。骶骨者，尾屈也。

癲疾嘔沫，神庭及兌端、承漿主之。其不嘔沫，本神及百會、後頂、玉枕、天沖、大杼、曲骨、尺澤、陽溪、外丘、當上脘傍五分，通谷、金門、承筋、合陽主之，委中下二寸為合陽。癲疾，上星主之，先取噫嘻，後取天牖、風池。癲疾嘔沫，暫起僵仆，惡見風寒，面赤腫，囟會主之。癲疾狂走，瘛疭搖頭，口戾頸強，強間主之。癲疾瘛疭狂走，頸項痛，後頂主之。後頂，頂後一寸五分。癲疾，骨酸，眩，狂，瘛疭口噤羊鳴，（《千金》作喉鳴），刺腦戶。狂易多言不休，及狂走欲自殺，及目妄見，刺風府。癲疾僵仆，目妄見，恍惚不樂，狂走瘛疭，絡卻主之。癲疾大瘦，腦空主之。癲疾僵仆，瘧，完骨及風池主之。癲疾互引，天柱主之。癲疾，怒欲殺人（《千金》又雲：瘛疭身熱狂走譫語見鬼），身柱主之。狂走癲疾，脊急強，目轉上插，筋俞主之。癲疾發如狂走者，面赤厚敦敦不治，虛則頭重，洞泄淋癃，大小便難，腰尻重，難起居，長強主之。癲疾憎風，時振寒，不得言，得寒益甚，身熱狂走，欲自殺，目反妄見，瘛疭泣出，死不知人，肺俞主之。癲疾，膈俞及肝俞主之。癲疾互引，水溝及齦交主之。癲疾，狂瘛疭眩仆，癲疾，喑不能言，羊鳴沫出，聽宮主之。癲疾互引，口喘悸者，大迎主之，及取陽明、太陰，候手足變血而止。狂癲疾，吐舌，太乙及滑肉門主之。太息善悲，少腹有熱，欲走，日月主之。狂易，魚際及合谷、腕骨、支正、少海、昆侖主之。狂言，太淵主之。心懸如饑狀，善悲而驚狂，面赤目黃，間使主之。狂言笑見鬼，取之陽溪及手足陽明、太陰。癲疾，多言耳鳴，口僻頰腫，實則聾齲，後痹不能言，齒痛，鼻鼽衄，虛則痹，鬲俞、偏歷主之。癲疾，吐舌鼓頷，狂言見鬼，溫留主之。在腕後五寸。目不明，腕急，身熱驚狂，躄痿痹，瘛疭，曲池主之。癲疾吐舌，曲池主之。狂疾，腋門主之，又俠溪、丘墟、光明主之。狂，互引，頭痛耳鳴目痹，中渚主之。熱病汗不出，互引，頸嗌外腫，肩臂酸重，脅腋急痛，不舉，痂疥，項不可顧，支溝主之。癲疾，吐血沫出，羊鳴戾頸，天井主之，在肘後。熱病汗不出，狂，互引，癲疾，前谷主之。狂，互引，癲疾數發，後溪主之。狂，癲疾，陽谷及築賓、通谷主之。癲疾，狂，多食，善笑不發於外，煩心渴，商丘主之。癲疾，短氣嘔血，胸背痛，行間主之。痿厥癲疾洞泄，然谷主之。狂仆，溫留主之。狂癲，陰谷主之。癲疾，發寒熱，欠，煩滿，悲泣出，解溪主之。狂，妄走善欠，巨虛、上廉主之。狂，易見鬼與火，解溪主之。癲狂，互引僵仆，申脈主之，先取陰蹺，後取京骨，頭上五行；目反上視，若赤痛從內眥始，復下半寸，各三痏，左取右，右取左。寒厥癲疾，噤齘瘛疭驚狂，陽交主之。癲疾，狂，妄行，振寒，京骨主之。身痛，狂，善行，癲疾，束骨主之，補諸陽。癲疾，僵仆，轉筋，仆參主之。癲疾，目䀮〈硫，目代石〉（音盲）䀮〈硫，目代石〉（音盲），鼽衄，昆侖主之。癲狂疾，體痛，飛揚主之。癲疾反折，委中主之。凡好太息，不嗜食，多寒熱，汗出，病至則善嘔，嘔已乃衰，即取公孫及井俞。實則腸中切痛，厥，頭面腫起，煩心，狂多飲，虛則鼓濁，腹中氣大滯，熱痛不嗜臥，霍亂，公孫主之。