黃帝問曰：氣為上鬲。上鬲者，食入而還出，余已知之矣。蟲為下鬲，下鬲者，食晬時乃出，未得其意，願卒聞之？岐伯對曰：喜怒不適，食飲不節，寒溫不時，則寒汁留於腸中，留則蟲寒，蟲寒則積聚，守於下脘，守下脘則腸胃充郭，胃氣不營，邪氣居之。人食則蟲上食，蟲上食則下脘虛。下脘虛則邪氣勝，勝則積聚以留，留則癰成，癰成則下脘約。其癰在脘內者，則沉而痛深；其癰在脘外者，則癰外而痛浮，癰上皮熱。按其癰，視氣所行，先淺刺其傍，稍內益深，還而刺之，無過三行，察其浮沉，以為淺深，已刺必熨，令熱入中，日使熱內，邪氣益衰，大癰乃潰，互以參禁，以除其內，恬淡無為，乃能行氣，後服酸苦，化谷乃下鬲矣。曰：有病胃脘癰者，診當何如？曰：診此者，當候胃脈，其脈當沉澀（《素問》作細）。沉澀者氣逆，氣逆者則人迎甚盛，甚盛則熱。人迎者，胃脈也，逆而盛則熱聚於胃口而不行，故胃脘為癰。肝滿腎滿肺滿皆實，則為瘇。肺癰喘而兩脛（《素問》作胠）滿；肝癰兩脅（《素問》作胠）下滿，臥則驚，不得小便；腎癰胠（《素問》作腳）下至少腹滿，脛有大小，髀脛跛易偏枯。