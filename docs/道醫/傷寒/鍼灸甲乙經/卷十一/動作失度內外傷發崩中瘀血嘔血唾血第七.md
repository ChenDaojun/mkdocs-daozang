黃帝問曰：人年半百而動作皆衰者，人將失之耶？岐伯對曰：今時之人，以酒為漿，以妄為常，醉以入房，以欲竭其精，以耗散其真，不知持滿，不時禦神，務快其心，逆於生樂，起居無節，故半百而衰矣。夫聖人之教也，形勞而不倦，神氣從以順，色欲不能勞其目，淫邪不能惑其心，智愚賢不肖，不懼於物，故合於道數，年度百歲而動作不衰者，以其德全不危故也。久視傷血，久臥傷氣，久坐傷肉，久立傷骨，久行傷筋。曰：有病胸脅榰滿，妨於食，食至則先聞腥臊臭，出清涕，先唾血，四肢清，目眩，時時前後血，何以得之？曰：病名曰血枯，此得之少年時，有所大奪血。若醉以入房，中氣竭，肝傷，故使月事衰少不來也。治之以烏賊魚骨、茹二物，並合丸以雀卵，大如小豆，以五丸為後飯，飲以鮑魚汁，以飲利腸中，及傷肝也。曰：勞風為病何如？曰：勞風發在肺下，其為病也，使人強上而瞑視，唾出若涕，惡風而振寒，此為勞風之病也。曰：治之奈何？曰：以救俯仰，太陽引精者三日，中年者五日，不精者七日（《千金》雲：候之三日及五日中不精明者是也），咳出青黃涕，狀如膿，大如彈丸，從口中若鼻空出；不出則傷肺，傷肺則死矣。少氣，身漯漯也，言吸吸也，骨酸體重，懈惰不能動，補足少陰。短氣，息短不屬，動作氣索，補足少陰，去血絡。

男子陰端寒，上沖心中俍俍，會陰主之。男子脊急目赤，支溝主之。脊內廉痛，溺難，陰痿不用，少腹急引陰，及腳內廉，陰谷主之。善厭夢者，商丘主之。丈夫失精，中極主之。男子精溢，陰上縮，大赫主之。男子精不足，太沖主之。崩中，腹上下痛，中郤主之。胸中瘀血，胸脅榰滿，鬲痛不能久立，膝痿寒，三裏主之。心下有鬲，嘔血，上脘主之。嘔血有息，脅下痛，口幹，心痛與背相引，不可咳，咳則腎痛，不容主之。唾血振寒嗌幹，太淵主之。咳血，大陵及郤門主之。嘔血上氣，神門主之。內傷不足，三陽絡主之。內傷唾血不足，外無膏澤，刺地五會。凡唾血，瀉魚際，補尺澤。