春傷於風，夏生飧泄，腸澼。久風為飧泄。飧泄而脈小，手足寒者，難已；飧泄而脈大，手足溫者，易已。黃帝問曰：腸澼便血何如？岐伯對曰：身熱則死，寒則生。曰：腸澼下白沫何如？曰：脈沉則生，浮則死。曰：腸澼下膿血何如？曰：懸絕則死，滑大則生。曰：腸澼之屬，身不熱，脈不懸絕何如？曰：脈滑大皆生；懸澀皆死，以臟期之。

飧泄，補三陰交，上補陰陵泉，皆久留之，熱行乃止。

病註下血，取曲泉、五裏。腸中有寒熱，泄註腸澼便血，會陽主之。腸鳴澼泄，下窌主之。腸澼泄切痛，四滿主之。便膿血，寒中，食不化，腹中痛，腹哀主之。繞臍痛搶心，膝寒註利，腹哀主之。溏瘕，腹中痛，臟痹，地機主之。飧泄，太沖主之。溏不化食，寒熱不節，陰陵泉主之。腸澼，中郤主之。飧泄大腸痛，巨虛上廉主之。