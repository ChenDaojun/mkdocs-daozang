黃帝問曰：病之生時，有喜怒不測，飲食不節，陰氣不足，陽氣有余，營氣不行，乃發為癰疽，陰陽氣不通，而熱相搏，乃化為膿，小針能取之乎？岐伯對曰：夫致使身被癰疽之疾，膿血之聚者，不亦離道遠乎。癰疽之生，膿血之成也，積聚之所生。故聖人自治於未形也，愚者遭其已成也。曰：其已有形，膿已成，為之奈何？曰：膿已成十死一生。曰：其已成有膿血，可以小針治乎？曰：以小治小者其功小；以大治大者其功大；以小治大者多害大，故其已成膿血者，其惟砭石䤵〈金非〉鋒之所取也。曰：多害者，其不可全乎？曰：在逆順焉耳。曰：願聞順逆曰：已為傷者，其白晴青黑，眼小，是一逆也；內藥而嘔，是二逆也；腹痛渴甚，是三逆也；肩項中不便，是四逆也；音嘶色脫，是五逆也。除此五者為順矣。

邪之入於身也深，其寒與熱相搏，久留而內著，寒勝其熱則骨疼肉枯，熱勝其寒則爛肉腐肌為膿，內傷骨為骨蝕。有所疾前，筋屈不得伸，氣居其間而不反，發為筋瘤也。有所結，氣歸之，衛氣留之，不得復反，津液久留，合而為腸（一本作瘍）疽，留久者數歲乃成。以手按之柔。有所結，氣歸之，津液留之，邪氣中之，凝結日以易甚，連以聚居為昔瘤，以手按之堅。有所結，氣深中骨，氣因於骨，骨與氣並息，日以益大，則為骨疽。有所結，氣中於肉，宗氣歸之，邪留而不去，有熱則化為膿，無熱則為肉疽。凡此數氣者，其發無常處而有常名。曰：病癰腫，頸痛胸滿腹脹，此為何病？曰：病名曰厥逆，灸之則喑，石之則狂，須其氣並，乃可治也，陽氣重上（一本作止），有余於上，灸之，陽氣入陰，入則喑；石之，陽氣虛，虛則狂；須其氣並而治之，使愈。曰：病頸癰者，或石治之，或以針灸治之，而皆已，其治何在？曰：此同名而異等者也。夫癰氣之息者，宜以針開除去之；夫氣盛血聚者，宜石而瀉之。此所謂同病而異治者也。曰：諸癰腫，筋攣骨痛，此皆安在？曰：此皆寒氣之腫也，八風之變也。曰：治之奈何？曰：此四時之病也，以其勝治其俞。暴癰筋濡（一本作軟），隨分而痛，魄汗不盡，胞氣不足，治在其經俞。腋癰大熱，刺足少陽五，刺而熱不止，刺手心主三，刺手太陰經絡者，大骨之會各三。癰疽不得頃回。癰不知所，按之不應手，乍來乍已，刺手太陰傍三，與纓脈各二。治癰腫者刺癰上，視癰大小深淺刺之，刺大者多而深之，必端內針為故止也（《素問》雲：刺大者多血，小者深之，必端內針為故止）。

項腫不可俯仰，頰腫引耳，完骨主之。咽腫難言，天柱主之。䪼〈出頁〉腫唇癰，顴窌主之。頰腫痛，天窗主之。頭項癰腫不能言，天容主之。身腫，關門主之。胸下滿痛，膺腫，乳根主之。馬刀腫瘺，淵腋、章門、支溝主之。面腫目癰腫，刺陷谷出血立已。犢鼻腫，可刺其上，堅勿攻，攻之者死。癰疽，竅陰主之。

厲風者，索刺其腫上，已刺以吮其處，按出其惡血，腫盡乃止，常食方食，無食他食。脈風成為厲。

管疽發厲，竅陰主之。頭大浸淫，間使主之。管疽，商丘主之。瘃蛘欲嘔，大陵主之。痂疥，陽溪主之。

黃帝問曰：願盡聞癰疽之形與忌日名？岐伯對曰：癰發於嗌中，名曰猛疽。不急治化為膿，膿不瀉塞咽，半日死；其化為膿者，膿瀉已，則合豕膏，冷食三日已。發於頸者，名曰夭疽。其狀大而赤黑，不急治則熱氣下入淵腋，前傷任脈，內熏肝肺，熏則十余日死矣。陽氣大發，消腦瘤項，名曰腦爍。其色不樂，腦項痛如刺以針，煩心者，死不治。發於肩及臑，名曰疵疽。其狀赤黑，急治之。此令人汗出至足，不害五臟，癰發四五日，逆焫之。發於腋下，赤堅者，名曰米疽。治之以砭石，欲細而長，疏砭之，塗以豕膏，六日已，勿裹之。其癰堅而不潰者，為馬刀挾癭，以急治之。發於胸，名曰井疽。其狀如大豆，三四日起，不早治，下入腹，不治，七日死。發於膺，名曰甘疽。色青，其狀如谷實栝蔞，常苦寒熱。急治之，去其寒熱；不急治。十歲死，死後出膿。癰發於脅，名曰敗疵。此言女子之病也，灸之。其狀大癰膿，其中乃有生肉大如赤小豆，治之以陵翹草根及赤松子根各一升，以水一斗六升，煮之令竭得三升，即強飲，厚衣坐於釜上，令汗至足已。發於股脛（一作胻），名曰股脛疽。其狀不甚變色，癰膿內薄於骨，急治之，不急治，四十日死。發於尻，名曰銳疽。其狀赤堅大，急治之，不治，三十日死。發於股陰，名曰赤弛。不治，六十日死；在兩股之內，不治，十日死。發於膝，名曰疵疽，其狀大癰，色不變，寒熱而堅者，勿石，石之者即死；須其色異柔，乃石之者生。諸癰之發於節而相應者不可治，發於陽者，百日死，發於陰者四十日死。發於脛，名曰兔嚙，其狀如赤豆，至骨，急治之，不急治，殺人。發於內踝，名曰走緩。其狀癰，色不變，數石其俞而止其寒熱，不死。發於足上下，名曰四淫。其狀大癰，不急治之，百日死。發於足傍，名曰厲癰。其狀不大，初從小指發，急除去之，其狀黑者不可消，輒益不治，百日死。發於足指，名曰脫疽。其狀赤黑者，死不治；不赤黑者不死。治之不衰，急斬去之，不去則死矣。

黃帝問曰：何為癰？岐伯對曰：營氣積留於經絡之中，則血泣而不行，不行則衛氣歸之，歸而不通，壅遏而不得行，故曰熱。大熱不止，熱勝則肉腐，肉腐則為膿。然不能陷肌膚於骨髓，骨髓不為焦枯，五臟不為傷，故名曰癰。曰：何謂疽？曰：熱氣純盛，下陷肌膚筋髓骨肉，內連五臟，血氣竭絕，當其癰下筋骨，良肉皆無余，故名曰疽。疽者，曰其上皮夭瘀以堅，狀如牛領皮；癰者，其皮上薄以澤，此其候也。曰：有疽死者奈何？曰：身五部：伏兔一，腨（《靈樞》作腓）二，背三，五臟之俞四，項五。此五部有疽死也。曰：身形應九野奈何？曰：請言身形之應九野也。左手（一作足）應立春，其日戊寅己丑；左胸（一作脅）應春分，其日乙卯；左足應立夏，其日戊辰己巳；膺喉頭首應夏至，其日丙午；右手應立秋，其日戊申己未；右胸（一作脅）應秋分，其日辛酉；右足應立冬，其日戊戌己亥；腰尻下竅應冬至，其日壬子；六腑及鬲下五臟應中州，其日大禁，太乙所在之日，及諸戊己。凡此九者，善候八正所在之處，主左右上下身體有癰腫者，欲治之，無以其所直之日潰治之，是謂天忌日也。

五子夜半五醜雞鳴五寅平旦

五卯日出五辰食時五巳㬂〈日禺〉中

五午日中五未日昳五申晡時

五酉日入五戌黃昏五亥人定

以上此時得疾者皆不起。