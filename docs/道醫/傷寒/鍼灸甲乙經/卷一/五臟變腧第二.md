黃帝問曰；五臟五腧，願聞其數？岐伯對曰：人有五臟，臟有五變，變有五腧，故五五二十五腧，以應五時。

肝為牡臟，其色青，其時春，其日甲乙，其音角，其味酸（《素問》曰肝在味為辛，於經義為未通。）

心為牡臟，其色赤，其時夏，其日丙丁，其音徵，其味苦（《素問》曰心在味為鹹，於經義為未通。）

脾為牡臟，其色黃，其時長夏，其日戊己，其音宮，其味甘。

肺為牝臟，其色白，其時秋，其日庚辛，其音商，其味辛（《素問》曰肺在味為苦，於經義為未通）。

腎為牝臟，其色黑，其時冬，其日壬癸，其音羽，其味鹹。是謂五變。

臟主冬，冬刺井；色主春，春刺滎；時主夏，夏刺腧；音主長夏，長夏刺經；味主秋，秋刺合。是謂五變，以主五腧。曰：諸原安合，以致五腧？曰：原獨不應五時，以經合之，以應其數，故六六三十六腧。

曰：何謂臟主冬，時主夏，音主長夏，味主秋，色主春？曰：病在臟者取之井，病變於色者取之滎，病時間時甚者取之腧，病變於音者取之經，經（一作絡）滿而血者病在胃（一作胸），及以飲食不節得病者，取之合，故命曰味主合，是謂五變也。人逆春氣則少陽不生，肝氣內變；逆夏氣則太陽不長，心氣內洞；逆秋氣則太陰不收，肺氣焦滿；逆冬氣則少陰不藏，腎氣濁沉。夫四時陰陽者，萬物之根本也。所以聖人春夏養陽，秋冬養陰，以從其根，逆其根則伐其本矣。故陰陽者，萬物之終始也。順之則生，逆之則死；反順為逆，是謂內格。是故聖人不治已病治未病，論五臟相傳所勝也。假使心病傳肺，肺未病逆治之耳。