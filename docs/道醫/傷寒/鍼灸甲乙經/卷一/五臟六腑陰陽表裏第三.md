肺合大腸，大腸者傳道之腑。心合小腸，小腸者受盛之腑。肝合膽，膽者清凈之腑。脾合胃，胃者五谷之腑。腎合膀胱，膀胱者津液之腑。少陰屬腎，上連肺，故將兩臟。三焦者，中瀆之腑，水道出焉，屬膀胱，是孤之腑。此六腑之所合者也。

《素問》曰：夫腦、髓、骨、脈、膽、女子胞，此六者，地氣之所生也。皆藏於陰，象於地，故藏而不瀉，名曰奇恒之府。胃、大腸、小腸、三焦、膀胱，此五者，天氣之所生也。其氣象天，故瀉而不藏，此受五臟濁氣，名曰傳化之府。此不能久留，輸瀉者也。魄門亦為五臟使，水谷不得久藏。五臟者，藏精氣而不瀉，故滿而不能實。六腑者，傳化物而不藏，故實而不能滿。水谷入口，則胃實而腸虛，食下則腸實而胃虛，故實而不滿，滿而不實也。氣口何以獨為五臟主？胃者，水谷之海，六腑之大源也。（稱六腑雖少錯，於理相發為佳。）

肝膽為合，故足厥陰與少陽為表裏。脾胃為合，故足太陰與陽明為表裏。腎膀胱為合，故足少陰與太陽為表裏。心與小腸為合，故手少陰與太陽為表裏。肺與大腸為合，故手太陰與陽明為表裏。

五臟者，肺為之蓋，巨肩陷，咽喉見於外。心為之主，缺盆之道，䯏〈骨舌〉（音滑）骨有余，以候內𩩲〈骨曷〉骭（音曷幹）。 肝為之主將，使之候外，欲知堅固，視目大小。脾主為胃（《九墟》《太素》作衛），使之迎糧，視唇舌好惡，以知吉兇。腎者主為外，使之遠聽，視耳好惡，以知其性。六腑者，胃為之海，廣骸（《太素》作䏖〈月引〉）大頸張胸，五谷乃容。鼻隧以長，以候大腸。唇厚人中長，以候小腸。目下裹大，其膽乃橫。鼻孔在外，膀胱漏泄。鼻柱中央起，三焦乃約。此所以候六腑也。上下三等，臟安且良矣。