黃帝問曰：經脈十二者，外合於十二經水而內屬於五臟六腑。夫十二經水者，受水而行之。五臟者，合神氣魂魄而藏之。六腑者，受谷而行之，受氣而揚之。經脈者，受血而營之。合而以治奈何？刺之深淺，灸之壯數，可得聞乎？岐伯對曰：臟之堅脆，腑之大小，谷之多少，脈之長短，血之清濁，氣之多少，十二經中多血少氣，與其少血多氣，與其皆多氣血，與其皆少血氣，皆有定數。其治以針灸，各調其經氣，固其常有合也。此人之參天地而應陰陽，不可不審察之也。

足陽明外合於海水，內屬於胃。

足太陽外合於清水，內屬於膀胱，而通水道焉。

足少陽外合於渭水，內屬於膽。

足太陰外合於湖水，內屬於脾。

足厥陰外合於沔水，內屬於肝。

足少陰外合於汝水，內屬於腎。

手陽明外合於江水，內屬於大腸。

手太陽外合於淮水，內屬於小腸，而水道出焉。

手少陽外合於漯水，內屬於三焦。

手太陰外合於河水，內屬於肺。

手心主外合於漳水，內屬於心包。

手少陰外合於濟水，內屬於心。

凡此五臟六腑十二經水者，皆外有源泉而內有所稟，此皆內外相貫，如環無端。人經亦然。故天為陽，地為陰，腰以上為天，下為地。故海以北者為陰，湖以北者為陰中之陰，漳以南者為陽，河以北至漳者為陽中之陰，漯以南至江者為陽中之陽，此一州之陰陽也。此人所以與天地相參也。

曰：夫經水之應經脈也，其遠近之淺深，水血之多少，各不同。合而刺之奈何？曰：足陽明五臟六腑之海也，其脈大而血多氣盛熱壯，刺此者不深弗散，不留不寫。

足陽明多血氣，刺深六分，留十呼。

足少陽少血氣，刺深四分，留五呼。

足太陽多血氣，刺深五分，留七呼。

足太陰多血少氣，刺深三分，留四呼。

足少陰少血多氣，刺深二分，留三呼。

足厥陰多血少氣，刺深一分，留一呼。

手之陰陽，其受氣之道近，其氣之來也疾，其刺深皆無過二分，留皆無過一呼。其少長小大肥瘦，以心料之，命曰法天之常，灸之亦然。灸而過此者，得惡火則骨枯脈澀，刺而過此者則脫氣。

曰：夫經脈之大小，血之多少，膚之厚薄，肉之堅脆，及䐃〈月困〉之大小，可以為度量乎？曰：其可為量者，取其中度者也，不甚脫肉而血氣不衰者也。若失度人之痟（音消，渴病）瘦而形肉脫者，烏可以度量刺乎。審切循捫按，視其寒溫盛衰而調之，是謂因適而為之真也。