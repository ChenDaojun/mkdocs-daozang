黃帝問曰：水谷入於口，輸於腸胃，其液別為五。天寒衣薄則為溺與氣，天暑衣厚則為汗，悲哀氣並則為泣，中熱胃緩則為唾，邪氣內逆，則氣為之閉塞而不行，不行則為水脹，不知其何由生？岐伯對曰：水谷皆入於口，其味有五，分註其海，津液各走其道。故上焦（一作三焦）出氣以溫肌肉充皮膚者為津，其留而不行者為液。天暑衣厚，則腠理開，故汗出。寒留於分肉之間，聚沫則為痛。天寒則腠理閉，氣澀不行，水下流於膀胱，則為溺與氣。五臟六腑，心為之主，耳為之聽，目為之候，肺為之相，肝為之將，脾為之衛，腎為之主外，故五臟六腑之津液，盡上滲於目。心悲氣並則心系急，急則肺葉舉，舉則液上溢。夫心系急，肺不能常舉，乍上乍下，故咳而涎出矣。中熱則胃中消谷，消谷則蟲上下作矣，腸胃充郭故胃緩，緩則氣逆，故唾出矣。五谷之津液和合而為膏者，內滲入於骨空，補益腦髓，而下流於陰股。陰陽不和，則使液溢而下流於陰，髓液皆減而下，下過度則虛，虛則腰脊痛而胻酸，陰陽氣道不通，四海閉塞，三焦不瀉，津液不化，水谷並於腸胃之中，別於回腸，留於下焦，不得滲於膀胱，則下焦脹，水溢則為水脹。此津液五別之順逆也。