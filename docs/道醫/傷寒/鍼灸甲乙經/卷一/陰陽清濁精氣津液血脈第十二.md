黃帝問曰：願聞人氣之清濁者，何也？岐伯對曰：受谷者濁，受氣者清。清者註陰，濁者註陽。濁而清者，上出於咽；清而濁者，下行於胃。清者上行，濁者下行。清濁相幹，名曰亂氣。

曰：夫陰清而陽濁，濁中有清，清中有濁，別之奈何？曰：氣之大別，清者上註於肺，濁者下流於胃；胃之清氣上出於口，肺之濁氣下註於經，內積於海。曰：諸陽皆濁，何陽獨甚？曰：手太陽獨受陽之濁，手太陰獨受陰之清。其清者上走孔竅，其濁者下行諸經。故諸陰皆清，足太陰獨受其濁。曰：治之奈何？曰：清者其氣滑，濁者其氣澀，此氣之常也。故刺陰者深而留之，刺陽者淺而疾取之，清濁相幹者以數調之也。

曰：人有精氣津液血脈，何謂也？曰：兩神相搏，合而成形，常先身生是謂精。上焦開發，宣五谷味，熏膚充身澤毛，若霧露之溉，是謂氣，腠理發泄，汗出腠理（一作溙溙）是謂津。谷入氣滿，淖澤註於骨，骨屬屈伸，出泄，補益腦髓，皮膚潤澤，是謂液。中焦受汁，變化而赤，是謂血。擁遏營氣，令無所避，是謂脈也。

曰：六氣者，有余不足，氣之多少，腦髓之虛實，血脈之清濁，何以知之？曰：精脫者耳聾；氣脫者目不明；津脫者腠理開，汗大泄；液脫者骨痹，屈伸不利，色夭，腦髓消，胻酸，耳數鳴；血脫者色白，夭然不澤；脈脫者其脈空虛。此其候也。曰：六氣貴賤何如？曰：六氣者各有部主也，其貴賤善惡可為常主，然五谷與胃為大海也。