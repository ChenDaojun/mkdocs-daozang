五臟有六腑，六腑有十二原。十二原者，出於四關。

四關主治五臟，五臟有疾，當取之十二原。十二原者，五臟之所以稟三百六十五骨之氣味者也。

五臟有疾，出於十二原，而原各有所出。明知其原，睹其應，知五臟之害矣。

陽中之少陰肺也，其原出於太淵二。陽中之太陽心也，其原出於大陵二。

陰中之少陽肝也，其原出於太沖二。陰中之太陰腎也，其原出於太溪二。

陰中之至陰脾也，其原出於太白二。膏之原出於鳩尾一。肓之原出於脖（滿設切）胦（鳥朗切）一。

凡十二原主治五臟六腑之有病者也。脹取三陽，飧泄取三陰（一雲滯取三陰）。

今夫五臟之有病，譬猶刺也，猶汙也，猶結也，猶閉也。刺雖久猶可拔也，汙雖久猶可雪也，結雖久猶可解也，閉雖久猶可決也。或言久疾之不可取者，非其說也。

夫善用針者，取其疾也，猶拔刺也，猶雪汙也，猶解結也，猶決閉也，疾雖久猶可畢也。言不可治者，未得其術也。