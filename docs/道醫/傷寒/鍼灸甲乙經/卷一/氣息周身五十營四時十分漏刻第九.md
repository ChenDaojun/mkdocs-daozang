黃帝問曰：五十營奈何？岐伯對曰：周天二十八宿，宿三十六分，人氣行一周千八分。人經絡上下左右前後二十八脈，周身十六丈二尺，以應二十八宿，漏水下百刻，以分晝夜。故人一呼脈再動，氣行三寸，一吸脈亦再動，氣行三寸，呼吸定息，氣行六寸。十息脈行六尺，日行二分。二百七十息，氣行十六丈二尺，氣行交通於中，一周於身，下水二刻，日行二十分有奇。五百四十息，氣行再周於身，下水四刻，日行四十分有奇。二千七百息，氣行十周於身，下水二十刻，日行五宿二百十分有奇。一萬三千五百息，氣行五十營於身，水下百刻，日行二十八宿，漏水皆盡脈已終矣。（王冰曰：此略而言之也，細言之，則常以一十周加一分又十分分之六，乃奇分盡也）。所謂交通者，並行一數也。故五十營備，得盡天地之壽矣。氣凡行八百一十丈也。一日一夜五十營，以營五臟之精。不應數者，謂之狂生。所謂五十營者，五臟皆受氣也。（此段舊在經脈根結之末，今移在此。）

曰：衛氣之行，出入之會何如？曰：歲有十二月，日有十二辰，子午為經，卯酉為緯；天一面七宿，周天四七二十八宿，房昂為緯，張虛為經；是故房至畢為陽，昂至心為陰。陽主晝，陰主夜；故衛氣之行，一日一夜五十周於身。晝日合於陽二十五周，夜行於陰亦二十五周，周於五臟（一本作歲）；是故平旦陰氣盡，陽氣出於目，目張則氣行於頭，循於項，下足太陽，循背下至小指端。其散者，分於目，別（一雲別於目銳眥），下手太陽，下至手小指外側。其散者，別於目銳眥，下足少陽，註小指次指之間。以上循手少陽之分側，下至小指之間。別者以上至耳前，合於頷脈，註足陽明，下行至跗上。入足五指之間。其散者從耳，下手陽明入大指之間。入掌中，直至於足，入足心，出內踝下行陰分，復合於目，故為一周。是故日行一舍，人氣行於身一周與十分身之八；日行二舍，人氣行於身三周與十分身之六；日行三舍，人氣行於身五周與十分身之四；日行四舍，人氣行於身七周與十分身之二；日行五舍，人氣行於身九周；日行六舍，人氣行於身十周與十分身之八；日行七舍，人氣行於身十二周與十分身之六；日行十四舍，人氣二十五周於身有奇分與十人身之四。陽盡於陰，陰受氣矣。其始入於陰，常從足少陰註於腎，腎註於心，心註於肺，肺註於肝，肝註於脾，脾復註於腎，為一周。是故夜行一舍，人氣行於身（一雲陰臟）一周與十分臟之八，亦如陽之行二十五周而復會於目。陰陽一日一夜，舍於奇分十分身之四與十分臟之四（一作二，上文十分臟之八，此言十分臟之四，疑有誤）。是故人之所以臥起之時有早晏者，以奇分不盡故也。

曰：衛氣之在身也，上下往來無已，其候氣而刺之奈何？曰：分有多少，日有長短，春秋冬夏，各有分理，然後常以平旦為紀，夜盡為始。是故一日一夜，漏水百刻。二十五刻者，半日之度也。常如是無已，日入而止，隨日之長短，各以為紀。謹候氣之所在而刺之。是謂逢時。病在於陽分，必先候其氣之加在於陽分而刺之；病在於陰分，必先候其氣之加在於陰分而刺之，謹候其時，病可與期；失時反候，百病不除。

水下一刻，人氣在太陽；水下二刻，人氣在少陽；

水下三刻，人氣在陽明；水下四刻，人氣在陰分；

水下五刻，人氣在太陽；水下六刻，人氣在少陽；

水下七刻，人氣在陽明；水下八刻，人氣在陰分；

水下九刻，人氣在太陽；水下十刻，人氣在少陽；

水下十一刻，人氣在陽明；水下十二刻，人氣在陰分；

水下十三刻，人氣在太陽；水下十四刻，人氣在少陽；

水下十五刻，人氣在陽明；水下十六刻，人氣在陰分；

水下十七刻，人氣在太陽；水下十八刻，人氣在少陽；

水下十九刻，人氣在陽明；水下二十刻，人氣在陰分；

水下二十一刻，人氣在太陽；水下二十二刻，人氣在少陽；

水下二十三刻，人氣在陽明；水下二十四刻，人氣在陰分；

水下二十五刻，人氣在太陽。此少半日之度也。

從房至畢一十四度，水下五十刻，半日之度也。從昴至心亦十四度，水下五十刻，終日之度也。日行一舍者，水下三刻與十（《素問》作七）分刻之四。大要常以日加之於宿上也，則知人氣在太陽。是故日行一宿，人氣在三陽與陰分。常如是無已，與天地同紀，紛紛𤽉〈白分〉𤽉〈白分〉（普巴切），終而復始。一日一夜，水行百刻而盡矣。故曰刺實者刺其來，刺虛者刺其去，此言氣之存亡之時，以候虛實而刺之也。