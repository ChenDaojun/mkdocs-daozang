黄帝曰：天地相感，寒熱相移，陰陽之數，孰少孰多？陰道偶而陽道奇。發於春夏，陰氣少而陽氣多，陰陽不調，何補何瀉？發於秋冬，陽氣少而陰氣多，陰氣盛而陽氣衰，故莖葉枯槁，濕雨下歸，陰陽相離，何補何瀉？奇邪離經，不可勝數，不知根結，五藏六府，折關敗樞，開闔而走，陰陽大失，不可復取。九鍼之要，在於終　始，能知終始，一言而畢，不知終始，鍼道絶矣。

太陽根於至陰，結於命門。命門者，目也。

陽明根於厲兑，結於頏顙。頏顙者，鉗大。鉗大者，耳也。

少陽根於竅陰，結於窗籠。窗籠者，耳也。

太陽爲關，陽明爲闔，少陽爲樞。故關折則肉節潰緩而暴病起矣。故候暴病者，取之太陽，視有餘不足。潰緩者，皮肉緩膲而弱也。闔折則氣無所止息而痿病起矣。故痿病者，取之陽明，視有餘不足。無所止息者，真氣稽留，邪氣居之也。樞折則骨摇而不能安於地。故骨摇者，取之少陽，視有餘不足。骨摇者，節緩而不收也。當覈其本。

太陰根於隱白，結於太倉。

厥陰根於大敦，結於玉英，絡於膻中。

少陰根於湧泉，結於亷泉。

太陰爲關，厥陰爲闔，少陰爲樞。故關折則倉廩無所輸，膈洞。膈洞者，取之太陰，視有餘不足。故關折者，則氣不足而生病。闔折則氣弛而善悲。善悲者，取之厥陰，視有餘不足。樞折則脉有所結而不通。不通者，取之少陰，視有餘不足。有結者，皆取之。

足太陽根於至陰，流於京骨，註於昆侖，入於天柱、飛揚。

足少陽根於竅陰，流於丘墟，註於陽輔，入於天容（疑誤）、光明。

足陽明根於厲兌，流於沖陽，註於下陵，入於人迎、豐隆。

手太陽根於少澤，流於陽谷，註於少海。入於天窗（疑誤）、支正。

手少陽根於關沖，流於陽池，註於支溝，入於天牖、外關。

手陽明根於商陽，流於合谷，註於陽溪，入於扶突，偏歷。此所謂十二經絡也，絡盛者，當取之。