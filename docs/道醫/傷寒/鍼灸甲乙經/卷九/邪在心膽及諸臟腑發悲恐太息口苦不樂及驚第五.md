黃帝問曰：有口苦取陽陵泉，口苦者病名為何？何以得之？岐伯對曰：病名曰膽癉。夫膽者，中精之腑（《素問》無此句），肝者中之將也，取決於膽，咽為之使。此人者，數謀慮不決，膽（《素問》下有虛字）氣上溢而口為之苦。治之以膽募俞，在陰陽十二官相使中。

善怒而欲食，言益少，刺足太陰。怒而多言，刺足少陰（《太素》作少陽）。短氣心痹，悲怒逆氣，怒，狂易，魚際主之。心痛善悲，厥逆，懸心如饑之狀，心淡淡而驚，大陵及間使主之。心淡淡而善驚恐，心悲，內關主之（《千金》作曲澤）。善驚，悲不樂，厥，脛足下熱，面盡熱，渴，行間主之。脾虛令人病寒不樂，好太息，商丘主之。色蒼蒼然，太息，如將死狀，振寒搜白，便難，中封主之。心如懸，哀而亂，善恐，嗌內腫，心惕惕恐，如人將捕之，多■〈氵羨〉出，喘，少氣，吸吸不足以息，然谷主之。驚，善悲不樂，如墮墜，汗不出，面塵黑，病飲不欲食，照海主之。膽眩寒厥，手臂痛，善驚忘言，面赤泣出，腋門主之。大驚乳痛，梁丘主之。

邪在心，則病心痛，善悲，時眩仆，視有余不足而調其俞。膽病者，善太息，口苦，嘔宿水（《靈樞》作宿汁），心下淡淡，善恐，如人將捕之，嗌中吤吤然，數咳唾，候在足少陽之本末，亦視其脈之陷下者灸之；其寒熱者，取陽陵泉。邪在膽，逆在胃，膽液泄則口苦，胃氣逆則嘔苦汁，故曰嘔膽，取三裏以下。胃逆，則刺足少陽血絡以閉膽逆，調其虛實以去其邪。

