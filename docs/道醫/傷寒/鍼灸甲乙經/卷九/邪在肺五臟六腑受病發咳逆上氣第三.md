邪在肺則病皮膚痛，發寒熱，上氣喘，汗出，咳動肩背。取之膺中外俞，背三椎之傍，以手疾按之快然，乃刺之，取缺盆中以越之。

黃帝問曰：肺之令人咳何也？岐伯對曰：五臟六腑皆令人咳，非獨肺也。皮毛者，肺之合也。皮毛先受邪氣，邪氣以從其合。其寒飲食入胃，從肺脈上至於肺氣則肺寒，肺寒則內外合邪，因而客之，則為肺咳。五臟各以其時受病，非其時各傳以與之。人與天地參，故五臟各以治時感於寒，則受病也。微則為咳，甚則為泄為痛。乘秋則肺先受邪，乘春則肝先受之，乘夏則心先受之，乘至陰則脾先受之，乘冬則腎先受之，肺咳之狀，咳而喘息有音，甚則唾血。心咳之狀，咳則心痛，喉中喝喝（《素問》作吤吤）如梗狀，甚則咽腫喉痹。肝咳之狀，咳則胠（《素問》作兩脅下）痛甚不可以轉，轉則兩脅（《素問》作胠）下滿。脾咳之狀，咳則右胠（《素問》作脅）下痛，陰陰引肩背，甚則咳涎不可以動，動則咳劇。腎咳之狀，咳則腰背相引而痛，甚則咳涎。五臟久咳，乃移於六腑。脾咳不已，則胃受之；胃咳之狀，咳而嘔，嘔甚則長蟲出。肝咳不已，則膽受之；膽咳之狀，咳嘔膽汁。肺咳不已，則大腸受之；大腸咳之狀，咳而遺矢。心咳不已，則小腸受之；小腸咳之狀，咳而失氣，氣與咳俱失。腎咳不已，則膀胱受之；膀胱咳之狀，咳遺尿（《素問》作溺）。久咳不已，則三焦受之；三焦咳之狀，咳而腹滿不欲飲食。此皆聚於胃，關於肺，使人多涕唾而面浮腫氣逆。治臟者治其俞，治腑者治其合，浮腫者治其經。秋傷於濕，冬生咳嗽。

曰：《九卷》言振埃，刺外經而去陽病，願卒聞之。曰：陽氣大逆，上滿於胸中，憤填肩息，大氣逆上，喘喝坐臥，病咽噎不得息，取之天容。其咳上氣窮詘胸痛者，取之廉泉。取之天容者，深無一裏（裏字疑誤）。取廉泉者，血變乃止。

咳逆上氣，魄戶及氣舍主之。咳逆上氣，噫嘻主之。咳逆上氣，咽喉鳴喝喘息，扶突主之。咳逆上氣唾沫，天容及行間主之。咳逆上氣，咽喉壅腫，呼吸短氣，喘息不通，水突主之（一本作天突）。咳逆上氣，喘不能言，華蓋主之。咳逆上氣，唾喘短氣不得息，口不能言，膻中主之。咳逆上氣，喘不得息，嘔吐胸滿，不得飲食，俞府主之。咳逆上氣，涎出多唾，呼吸喘哮，坐臥不安，彧中主之。胸滿咳逆，喘不得息，嘔吐煩滿，不得飲食，神藏主之。胸脅榰滿，咳逆上氣，呼吸多喘，濁沫膿血，庫房主之。咳喘不得，坐不得臥，呼吸氣素，咽不得，胸中熱，雲門主之。胸脅榰滿不得俯仰，㿉〈疒貴〉（音頹）癰，咳逆上氣，咽喉喝有聲，太溪主之。咳逆不止，三焦有水氣，不能食，維道主之。咳逆煩悶不得臥，胸中滿，喘不得息，背痛，太淵主之。咳逆上氣，舌幹脅痛，心煩肩寒，少氣不足以息，腹脹，喘，尺澤主之。咳，幹嘔滿，俠白主之。咳上氣，喘不得息，暴痹內逆，肝肺相傳，鼻口出血，身脹，逆息不得臥，天府主之。淒淒寒嗽，吐血，逆氣，驚，心痛，手陰郤主之。咳而胸滿，前谷主之。咳面赤熱，支溝主之。咳喉中鳴，咳唾血，大鐘主之。