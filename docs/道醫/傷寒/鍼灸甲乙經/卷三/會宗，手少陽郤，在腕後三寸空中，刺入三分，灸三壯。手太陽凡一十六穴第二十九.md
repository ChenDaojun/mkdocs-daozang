小腸上合手太陽，出於少澤。少澤者，金也。一名小吉，在手小指之端，去爪甲下一分陷者中，手太陽脈之所出也，為井。刺入一分，留二呼，灸一壯。

前谷者，水也。在手小指外側，本節前陷者中，手太陽脈之所溜也，為滎。刺入一分，留三呼，灸三壯。

後溪者，木也。在手小指外側，本節後陷者中，手太陽脈之所註也，為俞。刺入二分，留二呼，灸一壯。

腕骨，在手外側腕前，起骨下陷者中，手太陽脈之所過也，為原。刺入二分，留三呼，灸三壯。

陽谷者，火也。在手外側腕中，兌骨下陷者中，手太陽脈之所行也，為經。刺入二分，留二呼（氣穴論註雲：留三呼），灸三壯。

養老，手太陽郤，在手踝骨上一空，腕後一寸陷者中，刺入三分，灸三壯。

支正，手太陽絡，在肘後（一本作腕後）五寸，別走少陰者，刺入三分，留七呼，灸三壯。

小海者，土也。在肘內大骨外，去肘端五分陷者中，屈肘乃得之，手太陽脈之所入也，為合。刺入二分，留七呼，灸七壯。（氣穴論註作少海。）