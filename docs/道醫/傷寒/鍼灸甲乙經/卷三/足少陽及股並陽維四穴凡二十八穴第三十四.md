膽出於竅陰。竅陰者，金也。在足小指次指之端，去爪甲角如韭葉，足少陽脈之所出也，為井。刺入三分，留三呼。（氣穴論註作一呼）灸三壯。

俠溪者，水也。在足小指次指二歧骨間，本節前陷者中，足少陽脈之所溜也，為滎。刺入三分，留三呼，灸三壯。

地五會，在足小指次指本節後間陷者中，刺入三分，不可灸，灸之令人瘦，不出三年死。

臨泣者，木也。在足小指次指本節後間陷者中，去俠溪一寸五分，足少陽脈之所註也，為俞。刺入二分，灸三壯。

丘墟，在足外廉踝下如前陷者中，去臨泣一寸，足少陽脈之所過也，為原。刺入五分，留七呼，灸三壯。

懸鐘，在足外踝上三寸動者脈中，足三陽絡，按之陽明脈絕乃取之，刺入六分，留七呼，灸五壯。

光明，足少陽絡，在足外踝上五寸，別走厥陰者，刺入六分，留七呼（骨空論註雲：刺入七分，留十呼），灸三壯。

外丘，足少陽郤，少陽所生，在外踝上七寸，刺入三分，灸三壯。

陽輔者，火也。在足外踝上四寸（氣穴論註無四寸二字）輔骨前，絕骨端，如前三分，去丘墟七寸，足少陽脈之所行也，為經。刺入五分，留七呼，灸三壯。

陽交，一名別陽，一名足窌，陽維之郤，在內踝上七寸，斜屬三陽分肉間，刺入六分，留七呼，灸三壯。

陽陵泉者，土也。在膝下一寸，胻外廉陷者中，足少陽脈之所入也，為合。刺入六分，留十呼，灸三壯。

陽關，在陽陵泉上三寸，犢鼻外陷者中，刺入五分，禁不可灸。

中犢，在髀骨外，膝上五寸，分肉間陷者中，足少陽脈氣所發也，刺入五分，留七呼，灸五壯。

環跳，在髀樞中，側臥伸下足，屈上足取之，足少陽脈氣所發，刺入一寸，留二十呼，灸五十壯。（氣穴論註雲：髀樞後，足少陽、太陽二脈之會，灸三壯）