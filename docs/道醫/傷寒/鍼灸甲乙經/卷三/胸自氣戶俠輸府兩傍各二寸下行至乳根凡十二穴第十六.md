氣戶，在巨骨下，輸府兩傍各二寸陷者中，足陽明脈氣所發，仰而取之，刺入四分，灸五壯。（氣府論註雲：去膺窗上四寸八分，灸三壯。）

庫房，在氣戶下一寸六分陷者中，足陽明脈氣所發，仰而取之，刺入四分，灸五壯。（氣府論註雲：灸三壯。）

屋翳，在庫房下一寸六分，刺入四分，灸五壯。（氣府論註雲：在氣戶下三寸二分，灸三壯。）

膺窗，在屋翳下一寸六分，刺入四分，灸五壯。（氣府論註雲：在胸兩傍俠中行各四寸，巨骨下四寸八分陷者中，足陽明脈氣所發，仰而取之。）

乳中，禁不可刺灸，灸刺之，不幸生蝕瘡，瘡中有膿血清汁者可治，瘡中有息肉若蝕瘡者死。

乳根，在乳下一寸六分陷者中，足陽明脈氣所發，仰而取之，刺入四分，灸五壯。（氣府論註雲：灸三壯。）