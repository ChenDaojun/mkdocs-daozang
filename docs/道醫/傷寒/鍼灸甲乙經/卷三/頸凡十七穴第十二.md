廉泉，一名本池，在頷下，結喉上，舌本下，陰維、任脈之會，刺入二分，留三呼，灸三壯。（氣府論註雲：刺入三分。）

人迎，一名天五會，在頸大脈動應手，俠結喉，以候五臟氣，足陽明脈氣所發，禁不可灸，刺入四分，過深不幸殺人。（《素問》陰陽類論註雲：人迎在結喉旁一寸五分，動脈應手。）

天窗，一名窗籠，在曲頰下，扶突後，動脈應手陷者中，手太陽脈氣所發，刺入六分，灸三壯。

天牖，在頸筋間，缺盆上，天容後，天柱前，完骨後，發際上，手少陽脈氣所發，刺入一分，灸三壯。

天容，在耳曲頰後，手少陽脈氣所發，刺入一寸，灸三壯。

水突，一名水門，在頸大筋前，直人迎下，氣舍上，足陽明脈氣所發，刺入一寸，灸三壯。

氣舍，在頸，直人迎下，俠天突陷者中，足陽明脈氣所發，刺入三分，灸五壯。

扶突，在人迎後一寸五分，手陽明脈氣所發，刺入三分，灸三壯。（《針經》雲：在氣舍後一寸五分。）

天鼎，在缺盆上，直扶突，氣舍後一寸五分，手陽明脈氣所發，刺入四分，灸三壯。（氣府論註雲：在氣舍後半寸。）