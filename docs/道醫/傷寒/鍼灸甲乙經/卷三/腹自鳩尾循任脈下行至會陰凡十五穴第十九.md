鳩尾，一名尾翳，一名𩩲〈骨曷〉骭，在臆前，蔽骨下五分，任脈之別，不可灸刺。（鳩尾蓋心上，人無蔽骨者，當從上岐骨度下行一寸半。氣府論註雲：一寸為鳩尾處。若不為鳩尾處，則針巨闕者中心。人有鳩尾短者少饒，今強一寸。）

巨闕，心募也，在鳩尾下一寸，任脈氣所發，刺入六分，（氣府論註雲：刺入一寸二分，）留七呼，灸五壯。

上脘，在巨闕下一寸五分，去蔽骨三寸，任脈、足陽明、手太陽之會，刺入八寸，灸五壯。

中脘，一名太倉，胃募也，在上脘下一寸，居心蔽骨與臍之中，手太陽少陽、足陽明所生，任脈之會，刺入三分，灸七壯。（《九卷》雲：■〈骨曷〉骬至臍八寸，太倉居其中為臍上四寸。昌廣撰募腧經雲：太倉在臍上三寸，非也。）

建裏，在中脘下一寸，刺入五分，留十呼，灸五壯。（氣府論註雲：刺入六分留七呼。）

下脘，在建裏下一寸，足太陰、任脈之會，刺入一寸，灸五壯。

水分，在下脘下一寸，臍上一寸，任脈氣所發，刺入一寸，灸五壯。

臍中，禁不可刺，刺之令人惡瘍，遺矢者死不治。

陰交，一名少關，一名橫戶，在臍下一寸，任脈、氣沖之會，刺入八分，灸五壯。

氣海，一名脖胦，一名下肓，在臍下一寸五分，任脈氣所發，刺入一寸三分，灸五壯。

石門，三焦募也，一名利機，一名精露，一名丹田，一名命門，在臍下二寸，任脈氣所發，刺入五分，留十呼，灸三壯（氣府論註雲：刺入六分，留七呼，灸五壯），女子禁不可刺，灸中央，不幸使人絕子。

關元，小腸募也，一名次門，在臍下三寸，足三陰、任脈之會，刺入二寸（氣府論註雲：刺入一寸二分，）留七呼，灸七壯。

中極，膀胱募也，一名氣原，一名玉泉，在臍下四寸，足三陰、任脈之會，刺入二寸（氣府論註雲：刺入一寸二分），留七呼，灸三壯。

曲骨，在橫骨上、中極下一寸，毛際陷者中，動脈應手，任脈、足厥陰之會，刺入一寸五分，留七呼，灸三壯。（氣府論註雲：自鳩尾至曲骨十四穴，並任脈氣所發。）

會陰，一名屏翳，在大便前、小便後，兩陰之間，任脈別絡，俠督脈沖脈之會，刺入二寸，留三呼（氣府論註雲：留七呼），灸三壯。