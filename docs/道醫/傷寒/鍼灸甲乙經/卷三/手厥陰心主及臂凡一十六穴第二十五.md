手心主之脈，出於中指之端，內屈循中指內廉，以上留於掌中，伏（一本下有行字）兩骨之間，外屈出兩筋之間，骨肉之際，其氣滑利，上二寸，外屈（一本下有出字）行兩筋之間，上至肘內廉，入於小筋之下（一本下有留字），兩骨之會，上入於胸中，內絡心胞。

心主出中沖。中沖者，木也。在手中指之端，去爪甲角如韭葉陷者中，手心主脈之所出，為井。刺入一分，留三呼，灸一壯。

勞宮者，火也。一名五裏，在掌中央動脈中，手心主脈之所留也，為滎。刺入三分，留六呼，灸三壯。

大陵者，土也。在掌後兩筋間陷者中，手心主脈之所註也，為俞。刺入六分，留七呼，灸三壯。

內關，手心主絡，在掌後去腕二寸，別走少陽，刺入二分，灸五壯。

間使者，金也。在掌後三寸，兩筋間陷者中，手心主脈之所行也，為經。刺入六分，留七呼，灸三壯。

郤門，手心主郤，去腕五寸，刺入三寸，灸三壯。

曲澤者，水也，在肘內廉下陷者中，屈肘得之，手心主脈之所入也，為合，留七呼，灸三壯。

天泉，一名天溫，在曲腋下去臂二寸，舉臂取之，刺入六分，灸三壯。