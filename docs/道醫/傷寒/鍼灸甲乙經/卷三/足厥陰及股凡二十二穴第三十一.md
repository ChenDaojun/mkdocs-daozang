肝出大敦，大敦者，木也。在足大指端，去爪甲角如韭葉及三毛中，足厥陰脈之所出也，為井。刺入三分，留十呼，灸三壯。

行間者，火也。在足大指間動脈陷者中，足厥陰之所溜也，為滎。刺入六分，留十呼，灸三壯。

太沖者，土也。在足大指本節後二寸，或曰一寸五分陷者中，足厥陰脈之所註也，為俞。刺入三分，留十呼，灸三壯。（《素問》刺腰痛論註雲：在足大指本節後內間二寸陷者中，動脈應手。）

中封者，金也。在足內踝前一寸，仰足取之陷者中，伸足乃得之，足厥陰脈之所註也，為經。刺入四分，留七呼，灸三壯。（氣穴論註雲：在內踝前一寸五分。）

蠡溝，足厥陰之絡，在足內踝上五寸，別走少陽，刺入二分，留三呼，灸三壯。

中都，足厥陰郤，在內踝上七寸中，與少陰相直，刺入三分，留六呼，灸五壯。

膝關，在犢鼻下二寸陷者中，足厥陰脈氣所發，刺入四分，灸五壯。

曲泉者，水也。在膝內輔骨下，大筋上，小筋下，陷者中，屈膝得之，足厥陰陰脈之所入也，為合。刺入六分，留十呼，灸三壯。

陰包，在膝上四寸股內廉兩筋間，足厥陰別走（此處有缺），刺入六分，灸三壯。

五裏，在陰廉下，去氣沖三寸，陰股中動脈，刺入六分，灸五壯。（《外臺秘要》作去氣沖三寸，去陰廉二寸。）

陰廉，在羊矢下，去氣沖二寸動脈中，刺入八分，灸三壯。