上星一穴，在顱上直鼻中央，入發際一寸陷者中，可容豆，督脈氣所發，刺入三分，留六呼，灸三壯。

囟會，在上星後一寸，骨間陷者中，督脈氣所發，刺入四分，灸五壯。

前頂，在囟會後一寸五分，骨間陷者中，督脈氣所發，刺入四分，灸五壯。

百會，一名三陽五會，在前頂後一寸五分，頂中央旋毛中，陷可容指，督脈、足太陽之會，刺入三分，灸三壯。

後頂，一名交沖，在百會後一寸五分，枕骨上，督脈氣所發，刺入四分，灸五壯。

強間，一名大羽，在後頂後一寸五分，督脈氣所發，刺入三分，灸五壯。

腦戶，一名匝風，一名會額，在枕骨上強間後一寸五分，督脈、足太陽之會，此別腦之會，不可灸，令人喑。（《素問》刺禁論雲：刺頭中腦戶，入腦立死。王冰註雲：灸五壯。又骨空論雲：不可妄灸。《銅人》經雲：禁不可灸，灸之令人瘂。）

風府，一名舌本，在頂上，入發際一寸，大筋內宛宛中，疾言其肉立起，言休其肉立下，督脈、陽維之會，禁不可灸，灸之令人喑，刺入四分，留三呼。