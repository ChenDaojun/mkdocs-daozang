雷公問曰：外揣言渾束為一，未知其所謂，敢問約之奈何？黃帝答曰：寸口主內，人迎主外，兩者相應，俱往俱來，若引繩，大小齊等，春夏人迎微大，秋冬寸口微大者，如是者名曰平人。人迎大一倍於寸口，病在少陽，再倍病在太陽，三倍病在陽明。盛則為熱，虛則為寒，緊則為痛痹，代則乍甚乍間。盛則瀉之，虛則補之，緊則取之分肉，代則取之血絡，且飲以藥，陷下者則從而灸之，不盛不虛者，以經取之，名曰經刺。人迎四倍名曰外格。外格者，且大且數。則死不治。必審按其本末，察其寒熱，以驗其臟腑之病。寸口大一倍於人迎，病在厥陰，再倍病於少陰。盛則脹滿，寒則食不消化，虛則熱中出糜，少氣溺色變，緊則為痛痹，代則乍寒乍熱，下熱上寒（《太素》作代則乍痛乍止）。盛則瀉之，虛則補之，緊則先刺之而後灸之，代則取血絡而後調（《太素》作泄字）之，陷下者則從而灸之。陷下者，其脈血結於中，中有著血則血寒，故宜灸。不盛不虛，以經取之。寸口四倍者，名曰內關。內關者，且大且數，則死不治。必審按其本末，察其寒熱，以驗其臟腑之病，通其滎俞，乃可傳於大數。大曰盛則從瀉，小曰虛則從補。緊則從灸刺之，且飲藥。陷下則從灸之。不盛不虛，以經取之。所謂經治者，飲藥，亦用灸刺。脈急則引，脈代（一本作脈大以弱）則欲安靜，無勞用力。

黃帝問曰：病之益甚，與其方衰何如？岐伯對曰：外內皆在焉。切其脈口滑小緊以沉者，病益甚在中；人迎脈大緊以浮者，病益甚在外。其脈口浮而滑者病日進，人迎沉而滑者病日損。其脈口滑而沉者，病日進在內；其人迎脈滑盛以浮者，病日進在外。脈之浮沉及人迎與氣口氣大小齊等者，其病難已。病在臟，沉而大者其病易已，以小為逆；病在腑，浮而大者，其病易已。人迎盛緊者傷於寒，脈口盛緊者傷於食。其脈滑大以代而長者，病從外來。目有所見，誌有所存，此陽之並也，可變而已。曰：平人何如？曰：人一呼脈再動，一吸脈亦再動，呼吸定息，脈五動，閏（疑誤）以太息，名曰平人。平人者，不病也。常以不病之人，以調病人。醫不病，故為病人平息以調之。人一呼脈一動，一吸脈一動者，曰少氣。人一呼脈三動而躁，尺熱曰病溫，尺不熱脈滑曰病風（《素》作脈澀曰痹）。人一呼脈四動以上曰死，脈絕不至曰死，乍疏乍數曰死。人常稟氣於胃，脈以胃氣為本，無胃氣曰逆，逆者死。持其脈口，數其至也，五十動而不一代者，五臟皆受氣矣。四十動而一代者一臟無氣，三十動而一代者二臟無氣，二十動而一代者三臟無氣，十動而一代者四臟無氣，不滿十動而一代者五臟無氣，與之短期，要在終始，所謂五十而一代者，以為常也，以知五臟之期也。與之短期者，乍數乍疏也。

肝脈弦，心脈鉤，脾脈代，肺脈毛，腎脈石。

心脈來，累累然如連珠，如循瑯玕曰平。累累（《素》作喘喘）連屬，其中微曲曰病，前鉤後居，如操帶鉤曰死。

肺脈來，厭厭聶聶，如循（《素問》作落）榆葉曰平。不上不下，如循雞羽曰病。如物之浮，如風吹毛曰死。

肝脈來，軟弱招招，如揭長竿末梢曰平。盈實而滑，如循長竿曰病。急而益勁，如新張弓弦曰死。

脾脈來，和柔相離，如雞足踐地曰平。實而盈數，如雞舉足曰病。堅銳如鳥之喙，如鳥之距，如屋之漏，如水之流曰死。

腎脈來，喘喘累累如鉤，按之堅曰平。來如引葛，按之益堅曰病。發如奪索，辟辟如彈石曰死。

脾脈虛浮似肺，腎脈小浮似脾，肝脈急沉散似腎。

曰：見真臟曰死，何也？曰：五臟者皆稟氣於胃，胃者五臟之本。臟氣者，皆不能自致於手太陰，必因於胃氣乃能至於手太陰。故五臟各以其時，自為而至於手太陰。故邪氣勝者，精氣衰也。故病甚者，胃氣不能與之俱至於手太陰，故真臟之氣獨見，獨見者病勝臟也，故曰死。

春脈，肝也，東方木也，萬物之所始生也。故其氣軟弱輕虛而滑，端直以長，故曰弦。反此者病。其氣來實而強，此謂太過，病在外；其氣來不實而微，此謂不及，病在中。太過則令人善忘，忽忽眩冒而癲疾；不及則令人胸滿（一作痛）引背，下則兩脅胠滿。

夏脈，心也，南方火也，萬物之所盛長也。故其氣來盛去衰，故曰鉤。反此者病，其氣來盛去亦盛，此謂太過，病在外；其氣來不盛，去反盛，此謂不及，病在內。太過則令人身熱而骨痛（一作膚痛），為浸淫；不及則令人煩心，上見咳唾，下為氣泄。

秋脈，肺也，西方金也，萬物之所收成也。故其氣來輕虛以浮，來急去散故曰浮。反此者病。其來毛而中央堅，兩傍虛，此謂太過，病在外；其氣來毛而微，此謂不及，病在中。太過則令人逆氣而背痛，慍慍然；不及則令人喘呼，少氣而咳，上氣見血，下聞病音。

冬脈，腎也，北方水也，萬物之所合藏也。故其氣來沉以濡（《素問》作搏），故曰營。反此者病。其氣來如彈石者，此謂太過，病在外；其去如數者，此謂不及，病在中。太過則令人解㑊〈亻亦〉（音亦）(解㑊,病名)，脊脈痛而少氣，不欲言；不及則令人心懸如病饑。（《素問》下有䏚〈月少〉（音杪）中清，脊中痛，小腹滿，小便變赤黃四句）

脾脈，土也，孤臟，以灌四傍者也。其善者不可見，惡者可見。其來如水之流者，此謂太過，病在外；如鳥之喙者，此謂不及，病在中。太過則令人四肢不舉；不及則令人九竅不通，名曰重強。