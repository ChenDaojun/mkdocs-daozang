三陽為經，二陽為維，一陽為遊部。三陽者，太陽也，至手太陰而弦，浮而不沉，決以度，察以心，合之陰陽之論。二陽者，陽明也，至手太陰弦而沉急不鼓，炅至以病皆死。一陽者，少陽也，至手太陰上連人迎弦急懸不絕，此少陽之病也，搏陰則死。三陰者，六經之所主也，交於太陰，伏鼓不浮，上空至心。二陰至肺，其氣歸於膀胱，外連脾胃。一陰獨至，經絕氣浮不鼓，鉤而滑。此六脈者，乍陰乍陽，交屬相並，繆通五臟，合於陰陽。先至為主，後至為客。三陽為父，二陽為衛，一陽為紀；三陰為母，二陰為雌，一陰為獨使。二陽一陰，陽明主脾（一本無脾字）病，不勝一陰，脈軟而動，九竅皆沉。三陽一陰，太陽脈勝，一陰不能止，內亂五臟，外為驚駭。二陰二陽，病在肺，少陽（一作陰）脈沉，勝肺傷脾，故外傷四肢。二陰二陽皆交至，病在腎，罵詈妄行，癲疾為狂。二陰一陽，病出於腎，陰氣客遊於心，脘下空竅，堤閉塞不通，四支別離。一陰一陽代絕，此陰氣至心，上下無常，出入不知，喉嗌幹燥，病在土脾。二陽三陰，至陰皆在，陰不過陽，陽氣不能止陰，陰陽並絕，浮為血瘕，沉為膿胕也。三陽獨至者，是三陽並至，並至如風雨，上為癲疾，下為漏血病。三陽者，至陽也。積並則為驚，病起如風霹靂，九竅皆塞，陽氣滂溢，嗌幹喉塞。並於陰則上下無常，薄為腸澼。此謂三陽直心，坐不得起臥者，身重，三陽之病也。

黃帝問曰：脈有四時動奈何？岐伯對曰：六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與之上下，以春應中規，夏應中矩，秋應中衡，冬應中權。是故冬至四十五日，陽氣微上，陰氣微下；夏至四十五日，陰氣微上，陽氣微下。陰陽有時，與脈為期，期而相失，如脈所分，分之有期，故知死時。微妙在脈，不可不察，察之有紀，從陰陽始。是故聲合五音，色合五行，脈合陰陽。持脈有道，虛靜為寶。春日浮，如魚之遊在波；夏日在膚，泛泛乎萬物有余；秋日下膚，蟄蟲將去；冬日在骨，蟄蟲周密，君子居室。故曰知內者，按而紀之；知外者，終而始之，此六者，持脈之大法也。

赤脈之至也，喘而堅，診曰，有積氣在中，時害於食，名曰心痹，得之外疾，思慮而心虛，故邪從之。

白脈之至也，喘而浮，上虛下實，驚，為積氣在胸中，喘而虛，名曰肺痹，寒熱，得之醉而使內也。

黃脈之至也，大而虛，有積氣在腹中，有厥氣，名曰厥疝，女子同法，得之疾使四肢汗出當風。

青脈之至也，長而弦，左右彈，有積氣在心下支胠，名曰肝痹，得之寒濕，與疝同法，腰痛足清頭痛（一本雲頭脈緊）。

黑脈之至也，上堅而大，有積氣在少腹與陰，名曰腎痹，得之沐浴，清水而臥。

形氣有余，脈氣不足死；脈氣有余，形氣不足生；形氣相得，謂之可治。脈弱以滑，是有胃氣，命曰易治，治之趨之，無後其時。形氣相失，謂之難治；色夭不澤，謂之難已；脈實以堅，謂之益甚；脈逆四時，謂之不治。所謂逆四時者，春得肺脈，夏得腎脈，秋得心脈，冬得脾脈，其至皆懸絕沉澀者，名曰逆四時。未有臟形，於春夏而脈沉澀，秋冬而脈浮大，病熱脈靜，泄而脈大，脫血而脈實，病在中而脈實堅，病在外而脈不實堅者，皆為難治，名曰逆四時也。

曰：願聞虛實之要？曰：氣實形實，氣虛形虛，此其常也，反此者病。谷盛氣盛，谷虛氣虛，此其常也，反此者病。脈實血實，脈虛血虛，此其常也，反此者病。氣盛身寒氣虛身熱曰反，谷入多而氣少曰反，谷不入而氣多曰反，脈盛血少曰反，脈少血多曰反。氣盛身寒，得之傷寒；氣虛身熱，得之傷暑。谷入多而氣少者，得之有所脫血，濕居其下也；谷入少而氣多者，邪在胃及與肺也。脈少血多者，飲中熱也；脈大血少者，脈有風氣，水漿不入，此謂反也。夫實者氣入也，虛者氣出也。氣實者熱也，氣虛者寒也。入實者，左手開針孔也；入虛者，左手閉針孔也。

脈小色不奪者，新病也；脈不奪色奪者，久病也；脈與五色俱奪者，久病也；脈與五色俱不奪者，新病也。肝與腎脈並至，其色蒼赤，當病毀傷，不見血，已見血，濕若中水也。尺內兩傍則季脅也，尺外以候腎，尺裏以候腹中。附上，左外以候肝，內以候鬲；右外以候胃，內以候脾。上附上，右外以候肺，內以候胸中；左外以候心，內以候膻中。前以候前，後以候後。上竟上者，胸喉中事也；下竟下者，少腹腰股膝脛中事也。粗大者，陰不足，陽有余，為熱中也。

腹脹身熱脈大（一作小），是一逆也。腹鳴而滿，四肢清泄脈大者，是二逆也；血衄不止脈大者，是三逆也；咳且溲血脫形，脈小而勁者，是四逆也；咳脫形，身熱脈小而疾者，是五逆也。如是者，不過十五日死矣。腹大脹，四末清，脫形泄甚，是一逆也；腹脹便（一作後）血，其脈大時絕，是二逆也；咳溲血，形肉脫，喘，是三逆也；嘔血胸滿引背，脈小而疾，是四逆也；咳嘔腹脹，且飧泄，其脈絕，是五逆也。如是者，不及一時而死矣。工不察此者而刺之，是謂逆治。

治熱病脈靜汗已出，脈盛躁，是一逆也；病泄脈洪大，是二逆也；著痹不移，腘肉破，身熱，脈偏絕，是三逆也；淫而奪形，身熱色夭然白，及後下血衃，篤重，是四逆也；寒熱奪形，脈堅搏，是五逆也。

五實死，五虛死。脈盛，皮熱，腹脹，前後不通，悶瞀，是謂五實；脈細，皮寒，氣少，泄利前後，飲食不入，是謂五虛。漿粥入胃，泄註止，則虛者活，身汗得後利，則實者活。此其候也。

心脈滿大，癇痓筋攣。肝脈小急，癇痓筋攣。肝脈瞀悶，有所驚駭，脈不至若喑，不治自已。腎脈小急，肝脈小急，心脈小急，不鼓，皆為瘕。腎脈大急沉，肝脈大急沉，皆為疝。肝腎脈並沉為石水，並浮為風水，並虛為死，並小弦欲為驚。心脈揣（《素問》揣作搏，下同）滑急為心疝。肺脈沉揣為肺疝。三陽急為瘕。二陰急為癇厥（一本作二陰急為疝）。二陽急為驚。脾脈外鼓沉為腸澼，久自已。肝脈小緩為腸澼，易治。腎脈小揣沉腸澼下血，血濕（《素問》作溫）身熱者死。心肝澼亦下血，二臟同病者可治，其脈小沉澀為腸澼，其身熱者死，熱甚（《素》作熱見）七日死。胃脈沉鼓澀，胃外鼓大，心脈小堅急，皆鬲偏枯。男子發左，女子發右。不喑舌轉者，可治，三十日起。其從者，喑三歲起。年不滿二十者三歲死。脈至而揣，衄血身有熱者死。脈來懸鉤浮者為熱（《素》作常脈）。脈至而揣名曰暴厥，暴厥者，不知與人言。脈至而數，使人暴驚，三四日自已。脈至浮合，浮合如數，一息十至以上，是經氣予不足也，微見九十日死。脈至如火薪然，是心精予奪也，草幹而死。脈至如叢棘（《素》作如散葉），是肝氣予虛也，木葉落而死。脈至如省客，省客者脈寒（一本作塞）如故也，是腎氣予不足也，懸去棗華而死。脈至如丸泥，是胃精予不足也，榆莢落而死。脈至如橫格，是膽氣予不足也，禾熟而死。脈至如弦縷，是胞精予不足也，病善言，下霜而死，不言可治。脈至如交棘（《素》作交漆）交棘者，左右傍至也，微見三十日而死。脈至如湧泉，浮鼓肌中，是太陽氣予不足也，少氣味，韭花生而死。脈至如頹土之狀，按之不足，是肌氣予不足也，五色見黑白，累發而死。脈至如懸雍。懸雍者，浮揣切之益大，是十二俞之氣予不足也，水凍而死。脈至如偃刀。偃刀者，浮之小急，按之堅大，五臟寒熱（《素》作菀熱），寒熱獨並於腎，如此其人不得坐，立春而死。脈至如丸，滑不著（《素》作不直）手，丸滑不著者，按之不可得也，是大腸氣予不足也，棗葉生而死。脈至如舂者，令人善恐，不欲坐臥，行立常聽，是小腸氣予不足也，季秋而死。