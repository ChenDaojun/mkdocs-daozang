黃帝問曰：何謂三部？

岐伯對曰：上部中部下部，其部各有三候，三候者，有天，有地，有人。

上部天，兩額之動脈；上部地，兩頰之動脈；上部人，耳前之動脈。中部天，手太陰；中部地，手陽明；中部人，手少陰。下部天，足厥陰；下部地，足少陰；下部人，足太陰。下部之天以候肝，地以候腎，人以候脾胃之氣。中部之天以候肺，地以候胸中之氣，人以候心。上部之天以候頭角之氣，地以候口齒之氣，人以候耳目之氣。此三部者，三而成天，三而成地，三而成人。三而三之，合為九，九分為九野，九野為九臟。

故神臟五，形臟四，合為九臟。五臟已敗，其色必夭，夭必死矣。

曰：以候奈何？

曰：必先度其形之肥瘦，以調其氣之虛實，實則瀉之，虛則補之，必先去其血脈而後調之，無問其病，以平為期。

曰：決死生奈何？

曰：形盛脈細，少氣不足以息者危。形瘦脈大，胸中多氣者死。形氣相得者生。參伍不調者病。三部九候皆相失者死。上下左右之脈相應如參舂者病甚。上下左右相失不可數者死。中部之候雖獨調，與眾臟相失者死。中部之候相減者死。目內陷者死。

曰：何以知病之所在？

曰：察九候獨小者病。獨大者病。獨疾者病。獨遲者病。獨熱者病。獨寒者病。獨陷下者病。以左手於左足上去踝五寸而按之，以右手當踝而彈之，其應過五寸以上蠕蠕然者不病。其應疾中手渾渾然者病。中手徐徐然者病，其應上不能至五寸，彈之不應者死。脫肉身不去者死。中部乍疏乍數者死。代脈而鉤者，病在絡脈。九候之相應也，上下若一，不得相失。一候後則病，二候後則病甚，三候後則病危。所謂後者，應不俱也。察其腑臟，以知生死之期。必先知經脈而後知病脈，真臟脈見者，邪（《素問》無邪字）勝，死也。足太陽之氣絕者，其足不可以屈伸，死必戴眼。

曰：冬陰夏陽奈何？

曰：九候之脈皆沉細懸絕者為陰，主冬，故以夜半死。盛躁喘數者為陽，主夏，故以日中死。寒熱病者以平旦死。熱中及熱病者以日中死。病風者以日夕死。病水者以夜半死。其脈乍數乍疏，乍遲乍疾者，以日乘四季死。形肉已脫，九候雖調者猶死。七診雖見，九候皆順者不死。所言不死者，風氣之病，及經月之病，似七診之病而非也，故言不死。若有七診之病，其脈候亦敗者死矣，必發噦噫。必審問其所始病，與今之所方病，而後（《素問》下有各字）切循其脈，視其經絡浮沉，以上下逆從循之。其脈疾者不病，其脈遲者病，不往不來者（《素問》作脈不往來者）死，皮膚著者死。

曰：其可治者奈何？

曰：經病者治其經，絡病者治其絡（《素問》二絡上有孫字），身有痛者治其經絡。其病者在奇邪，奇邪之脈則繆刺之。留瘦不移，節而刺之。上實下虛，切而順之，索其結絡脈，刺出其血，以通其氣。瞳子高者太陽不足，戴眼者太陽已絕，此決死生之要，不可不察也。