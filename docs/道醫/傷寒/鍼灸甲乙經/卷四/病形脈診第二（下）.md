黃帝問曰：脈之緩急小大滑澀之病形何如？岐伯對曰：心脈急甚為瘛疭；微急為心痛引背，食不下，緩甚為狂笑；微緩為伏梁，在心下，上下行，有時唾血。大甚為喉吤吤；微大為心痹，引背善淚。小甚為善噦；微小為消癉。滑甚為善渴；微滑為心疝，引臍少腹鳴。澀甚為喑；微澀為血溢維（經絡有陽維陰維）厥，耳鳴癲疾。

肺脈急甚為癲疾；微急為肺寒熱怠惰，咳唾血，引腰背胸，若鼻息肉不通。緩甚為多汗，微緩為痿瘺偏風，頭以下汗出不止。大甚為頸腫；微大為肺痹，引胸背起，惡日光。小甚為泄；微小為消癉。滑甚為息賁上氣；微滑為上下出血。澀甚為嘔血，微澀為鼠瘺（一作漏），在頸支腋之間，下不勝其上，甚能善酸。

肝脈急甚為惡言（一作忘言）；微急為肥氣，在脅下若履杯。緩甚為善嘔；微緩為水瘕痹。大甚為內癰，善嘔衄；微大為肝痹，陰縮，咳引少腹。小甚為多飲；微小為消癉。滑甚為㿗〈疒頽〉（音頹）疝，微滑為遺溺。澀甚為溢飲；微澀為瘛疭攣筋。

脾脈急甚為瘛疭；微急為鬲中，食飲入而還出，後沃沫。緩甚為痿厥；微緩為風痿，四肢不用，心慧然若無病。大甚為擊仆；微大為疝氣，腹裏大膿血在腸胃之外。小甚為寒熱；微小為消癉。滑甚為㿉〈疒貴〉（音頹）癃；微滑為蟲毒蛕蠍腹熱。澀甚為腸㿗〈疒頽〉（音頹）（一作潰）；微澀為內潰，多下膿血。

腎脈急甚為骨痿癲疾；微急為奔豚沉厥，足不收，不得前後。緩甚為折脊；微緩為洞泄。洞泄者，食不化，下嗌還出。大甚為陰痿；微大為石水，起臍下至小腹垂垂然，上至胃脘，死不治。小甚為洞泄；微小為消癉。滑甚為癰㿗〈疒頽〉（音頹）（一作癃㿉〈疒貴〉（音頹））；微滑為骨痿，坐不能起，起則目無所見，視黑丸。澀甚為大癰，微澀為不月沉痔。

曰：病亦有甚變（一作病之六變）者，刺之奈何？曰：諸急者多寒，緩者多熱，大者多氣少血，小者血氣皆少，滑者陽氣盛而微有熱，澀者多血少氣而微有寒。是故刺急者，深內而久留之；刺緩者，淺內而疾發針，以去其熱；刺大者，微瀉其氣，無出其血；刺滑者，疾發針而淺內之，以瀉其陽氣，去其熱；刺澀者必中其脈，隨其逆順而久留之，必先按而循之，已發針，疾按其痏，無令出血，以和其諸脈；小者陰陽形氣俱不足，勿取以針，而調之以甘藥。

曰：五臟六腑之氣，滎俞所入為合，今何道從入，入安從道？曰：此陽明之別入於內，屬於腑者也。曰滎俞與合，各有名乎？曰：滎俞治外臟，經合治內腑。曰：治內腑奈何？曰：取之於合。合各有名乎？曰：胃合入於三裏，大腸合入於巨虛上廉，小腸合入於巨虛下廉，三焦合入於委陽，膀胱合入於委中央，膽合入於陽陵泉（按大腸合於曲池，小腸合於小海，三焦合於天井，今此不同者，古之別法也。又詳巨虛上廉乃足陽明與小腸相合之穴也。與胃合三裏，膀胱合委中，膽合陽陵泉，以脈之所入為合不同。三焦合委陽。委陽者，乃三焦下輔腧也，亦未見有為合之說）。曰：取之奈何？曰：取之三裏者，低跗取之；巨虛者，舉足取之；委陽者，屈伸而取之；委中者，屈膝而取之；陽陵泉者，正立豎膝予之齊，下至委陽之陽取之；諸外經者，揄伸而取之。

曰：願聞六腑之病？曰：面熱者，足陽明病；魚絡血者，手陽明病；兩跗之上，脈堅若陷者，足陽明病，此胃脈也。