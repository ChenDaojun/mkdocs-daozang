黃帝問曰：夫熱病者，皆傷寒之類也，或愈或死，其死皆以六七日之間，其愈皆以十日以上者，何也？岐伯對曰：太陽者，諸陽之屬也。其脈連於風府，故為諸陽主氣。人之傷於寒也，則為病熱，熱雖甚不死；其兩感於寒而病者，必不免於死矣。傷寒一日，太陽受之。故頭項痛，腰脊背強。（《素問》無背字。）二日陽明受之。陽明主肉，其脈俠鼻，絡於目，故身熱目痛而鼻幹，不得臥。三日少陽受之。少陽主骨（《素問》作膽），其脈循脅，絡於耳，故胸脅痛而耳聾。三陽（《素》下有經絡二字）皆受病而未入於腑（《素問》作臟）者，故可汗而已。四日太陰受之。太陰脈布胃中，絡於嗌，故腹滿而嗌幹。五日少陰受之，少陰脈貫腎，絡肺，系舌本，故口燥舌幹而渴。六日厥陰受之，厥陰脈循陰器而絡於肝，故煩滿而囊縮。三陰三陽五臟六腑皆受病，營衛不行，五臟不通，則死矣。其不兩感於寒者，七日太陽病衰，頭痛少愈。八日陽明病衰，身熱少愈。九日少陽病衰，耳聾微聞。十日太陰病衰，腹減如故，則思飲食。十一日少陰病衰，渴止（《素問》下有不滿二字），舌幹乃已。十二日厥陰病衰，囊縱少腹微下，大氣皆下，其病日已矣。治之各通其臟脈，病日衰已矣。其未滿三日者，可汗而已；其滿三日者，可泄而已。曰：熱病已愈，時有所遺者何也？曰：諸遺者，熱甚而強食，故有所遺。若此者，皆病已衰而熱有所藏，因其谷氣相搏，兩熱相合，故有所遺。治遺者，視其虛實，調其逆順，可使立已。病熱少愈，食肉則復，多食則遺，此其禁也。其兩感於寒者，一日太陽與少陰俱病，則頭痛口幹煩滿。二日陽明與太陰俱病，則腹滿身熱，不欲食，譫語。三日少陽與厥陰俱病，則耳聾囊縮而厥。水漿不入，不知人者，故六日而死矣。

曰：五臟已傷，六腑不通，營衛不行，如是後三日乃死，何也？曰：陽明者，十二經脈之長，其血氣盛，故不知人，三日其氣乃盡，故死。

肝熱病者，小便先黃，腹痛多臥，身熱。熱爭則狂言及驚，胸中（《素問》無胸中二字）脅滿痛，手足躁，不得安臥。庚辛甚，甲乙大汗，氣逆則庚辛死。刺足厥陰、少陽。其逆則頭疼貢貢（《素問》作員字），脈引沖頭痛也。

心熱病者，先不樂，數日乃熱，熱爭則心（《素》心字作卒心痛三字）煩悶善嘔，頭痛面赤，無汗。壬癸甚，丙丁大汗，氣逆則壬癸死。刺手少陰、太陽。

脾熱病者，先頭重頰痛，煩心（《素》下有顏青二字）欲嘔，身熱。熱爭則腰痛不可用俯仰，腹滿泄，兩頷（一本作額）痛。甲乙甚，戊己大汗，氣逆則甲乙死。刺足太陰、陽明。

肺熱病者，先淒淒然厥，起皮毛，惡風寒，舌上黃，身熱。熱爭則喘咳，痛走胸膺背，不得大息，頭痛不甚（《素》作堪），汗出而寒。丙丁甚，庚辛大汗，氣逆則丙丁死。刺手太陰、陽明，出血如大豆，立已。

腎熱病者，先腰痛胻酸，苦渴數飲身熱。熱爭則項痛而強，胻寒且酸，足下熱，不欲言，其逆則項痛員員（《素問》下有淡淡二字）然。戊己甚，壬癸大汗，氣逆則戊己死。刺足少陰、太陽。諸當汗者，至其所勝日汗甚。

肝熱病者，左頰先赤。心熱病者，顏頷先赤。脾熱病者，鼻先赤。肺熱病者，右頰先赤。腎熱病者，頤先赤。病雖未發者，見赤色者刺之，名曰治未病。熱病從部所起者，至期而已；其刺之反者，三周而已；重逆則死。諸治熱病，先飲之寒水，乃刺之，必寒衣之，居止寒處，身寒而止。病甚者，為五十九刺。熱病先胸脅痛滿，手足躁，刺足少陽，補足太陰，病甚者為五十九刺。熱病，先身重骨痛，耳聾好瞑，刺足少陰，病甚者為五十九刺。熱病先眩冒而熱，胸脅滿，刺足少陰、少陽。太陽之脈，色榮顴骨，熱病也。榮未夭（《素問》作未交，下同）曰今且得汗，待時自已。與厥陰脈爭見者死，其死不過三日，熱病氣內連腎。少陽之脈，色榮頰前，熱病也。榮未夭，曰今且得汗，待時自已。與手少陰脈爭見者死，其死不過三日。其熱病氣穴，三椎下間主胸中熱，四椎下間主胃中熱，五椎下間主肝熱，六椎下間主脾熱，七椎下間主腎熱。榮在骶也。項上三椎骨陷者中也。頰下逆顴為大瘕，下牙車為腹滿，顴後為脅痛。頰上者，鬲上也。

冬傷於寒，春必溫病。夏傷於暑，秋必病瘧。

凡病傷寒而成溫者，先夏至日者為病溫，後夏至日者為病暑。暑當與汗皆出勿止。所謂玄府者，汗孔也。

曰：刺節言徹衣者，盡刺諸陽之奇俞，未有常處，願卒聞之？曰：是陽氣有余而陰氣不足，陰氣不足則內熱，陽氣有余則外熱，兩熱相搏，熱於懷炭，衣熱不可近身，身熱不可近席，腠理閉塞而不汗，舌焦唇槁HT（黃帝古針經作槁臘），嗌幹，欲飲。取天府、大杼三痏，刺中膂以去其熱，補手足太陰以去其汗。熱去汗晞，疾於徹衣。

八十一難曰：陽虛陰盛，汗出而愈，下之即死；陽盛陰虛，汗出而死，下之即愈（與經乖錯，於義反倒，不可用也）。

曰：人有四肢熱，逢風寒如灸如火者，何也？曰：是人陰氣虛，陽氣盛，四肢熱者，陽也。兩陽相得，而陰氣虛少，少水不能滅盛火，而陽氣獨治。獨治者，不能生長也，獨盛而止耳。故逢風如灸如火者，是人當肉爍也。

曰：人身非常溫也，非常熱也，而煩滿者，何也？曰：陰氣少，陽氣勝，故熱而煩滿。

曰：足太陰、陽明為表裏，脾胃脈也，生病異者，何也？曰：陰陽異位，更實更虛，更逆更順，或從內，或從外，所從不同，故病異名。陽者，天氣也，主外；陰者，地氣也，主內。陽道實，陰道虛。故犯賊風虛邪者，陽受之，則入腑；食飲不節，起居不時者，陰受之，則入臟。入六腑則身熱不得眠，上為喘呼；入五臟則填滿閉塞，下為飧泄，久為腸澼。故喉主天氣，咽主地氣，故陽受風氣，陰受濕氣。故陰氣從足上行至頭，而下行循臂至指端；陽氣從手上行至頭，而下行至足。故曰陽病者，上行極而下；陰病者，下行極而上。故傷於風者，上先受之；傷於濕者，下先受之也。