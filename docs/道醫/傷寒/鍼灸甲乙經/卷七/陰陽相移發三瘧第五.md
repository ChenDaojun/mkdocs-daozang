黃帝問曰：夫瘧疾皆生於風，其以日作，以時發者，何也？岐伯對曰：瘧之始發，先起於毫毛，欠伸乃作，寒栗鼓頷，腰脊俱痛，寒去則內外俱熱，頭痛如破，渴欲飲水。曰：何氣使然？曰：陰陽上下交爭，虛實更作，陰陽相移也。陽並於陰，則陽實而陰虛。陽明虛則寒栗鼓頷也；太陽虛則腰背頭項痛；三陽俱虛則陰氣（一作二陰）勝，陰氣勝則骨寒而痛，寒生於內，故中外皆寒。陽勝則外熱，陰虛則內熱，內外皆熱，則喘渴，故欲冷飲。此皆得之夏傷於暑，熱氣盛，藏於皮膚之內腸胃之外，此營氣之所舍也。令人汗出空疏，腠理開，因得秋氣，汗出遇風，得浴，水氣舍於皮膚之內，與衛氣並居。衛氣者，晝行於陽，夜行於陰，此氣得陽而外出，得陰而內薄，內外相搏，是以日作。曰：其間日而作者何也？曰：其氣之舍深，內薄於陰，陽氣獨發，陰邪內著，陰與陽爭不得出，是以間日而作。曰：其作日晏與其日早，何氣使然？曰：邪氣客於風府，循膂而下，衛氣一日一夜，大會於風府，其明日日下一節，故其作也晏。此皆客於脊背，每至於風府則腠理開，腠理開則邪氣入，邪氣入則病作，以此日作稍益晏也。其出於風府日下一節，二十一日下至骶骨，二十二日入於脊內，註於太沖之脈（《素問》二十一作二十五，二十五作二十六，太沖作伏膂），其氣上行，九日出於缺盆之中，其氣日高，故作日益早。其間日發者，由邪氣內薄於五臟，橫連募原，其道遠，其氣深，其行遲，不能與營氣俱行，不能偕出，故間日乃作。曰：衛氣每至於風府，腠理乃發，發則邪入，入則病作。今衛氣日下一節，其氣之發，不當風府，其日作奈何？曰：（《素問》此下有八十八字，《甲乙經》本無，故不抄入）風無常府，衛氣之所發，必開其腠理，邪氣之所合則其病作（《素問》作則其府也）。曰：風之與瘧相似同類，而風獨常在，瘧得有時休者，何也？曰：風氣常留其處故常在，瘧氣隨經絡次而內傳（《素問》作沉以內薄），故衛氣應乃作。曰：瘧先寒而後熱者何也？曰：夏傷於大暑，汗大出，腠理開發，因遇風，夏氣淒滄之水寒迫之，藏於腠理及皮膚之中，秋傷於風，則病成矣。夫寒者陰氣也，風者陽氣也，先傷於寒而後傷於風，故先寒而後熱，病以時作，名曰寒瘧也。曰：先熱而後寒者何也？曰：此先傷於風，後傷於寒，故先熱而後寒，亦以時作，名曰溫瘧也。其但熱而不寒者，陰氣先絕，陽氣獨發，則熱而少氣煩冤，手足熱而欲嘔者，名曰癉瘧。曰：經言有余者瀉之，不足者補之。今熱為有余，寒為不足。夫瘧之寒，湯火不能溫，及其熱，冰水不能寒，此皆有余不足之類。當此之時，良工不能止，必待其自衰乃刺之何也？曰：經言無刺熇熇之熱，無刺渾渾之脈，無刺漉漉之汗，為其病逆，未可治也。夫瘧之始發也，陽氣並於陰。當是之時，陽虛陰盛而外無氣，故先寒栗也。陰氣逆極，則復出之陽，陽與陰並於外，則陰虛而陽實，故先熱而渴。夫瘧並於陽則陽勝，並於陰則陰勝；陰勝者則寒，陽勝者則熱。熱瘧者，風寒氣不常也，病極則復至。病之發也，如火之熱，如風雨不可當也。故經曰：方其盛必毀，因其衰也，事必大昌。此之謂也。夫瘧之未發也，陰未並陽，陽未並陰，因而調之，真氣乃安，邪氣乃亡。故工不能治已發，為其氣逆也。瘧之且發也，陰陽之且移也，必從四末始。陽已傷，陰從之，故氣未並，先其時堅束其處，令邪氣不得入，陰氣不得出，審候見之。在孫絡盛堅而血者，皆取之，此其往而未得並者也。曰：瘧不發其應何如？曰：瘧者，必更盛更虛，隨氣之所在，病在陽則熱而脈躁；在陰則寒而脈靜；極則陰陽俱衰，衛氣相離，故病得休；衛氣集則復病。曰：時有間二日或至數日發，或渴或不渴，其故何也？曰，其間日，邪氣與衛氣客於六腑而相失，時不相得，故休數日乃發也。陰陽更勝，或甚或不甚，故或渴或不渴。曰：夏傷於暑，秋必病瘧，今不必應者，何也？曰：此應四時也。其病異形者，反四時也。其以秋病者寒甚，以冬病者寒不甚，以春病者惡風，以夏病者多汗。曰：溫瘧與寒瘧者，皆安舍，其在何臟？曰：溫瘧者，得之於冬，中於風寒，寒氣藏於骨髓之中，至春則陽氣大發，寒氣不能出，因遇大暑，腦髓鑠，肌肉消，腠理發泄，或有所用力，邪氣與汗皆出，此病藏在腎，其氣先從內出之於外。如是者，陰虛而陽盛，陽盛則熱衰矣。衰則氣反復入，復入則陽虛，陽虛則寒矣。故先熱而後寒，名曰溫瘧。曰：癉瘧何如？曰：肺素有熱，氣盛於身，厥氣逆上，中氣實而不外泄，因有所用力，腠理開，風寒舍於皮膚之內分肉之間而發，發則陽氣盛，陽氣盛而不衰則病矣。其氣不反之陰，故但熱而不寒，氣內藏於心而外舍分肉之間，令人消鑠脫肉，故名曰癉瘧。

瘧脈滿大急，刺背俞，用中針傍五胠俞各一，適肥瘦出血。瘧脈小實急，灸脛少陰，刺指井。瘧脈緩大虛，便用藥，不宜用針。凡治瘧，先發如食頃，乃可以治，過之則失時，一，瘧不渴間日而作，《九卷》曰，取足陽明，《素問》刺太陰。渴而間日作，《九卷》曰，取手少陽，《素問》刺足少陽。一，瘟瘧汗不出，為五十九刺（解在熱病部）。一，足太陽瘧，令人腰痛頭重，寒從背起，先寒後熱渴，渴止汗乃出，難已，間日作，刺腘中出血（《素問》先寒後熱下有熇熇喝喝然五字）。一，足少陽瘧，令人身體解㑊〈亻亦〉（音亦），寒不甚，惡見人，心惕惕然，熱多汗出甚，刺足少陽。一，足陽明瘧，令人先寒，灑淅灑淅，寒甚久乃熱，熱去汗出，喜見日月光火氣乃快然，刺陽明跗上，及調沖陽。一，足太陽瘧，令人不樂，好太息，不嗜食，多寒少熱，汗出，病至則善嘔，嘔已乃衰，即取之足太陰。一，足少陰瘧，令人嘔吐甚，多寒少熱，欲閉戶牖而處，其病難已，取太溪。一，足厥陰瘧，令人腰痛，少腹滿，小便不利如癃狀，非癃也。數便，意恐懼氣不足，腹中悒悒，刺足厥陰。一，肺瘧，令人心寒，甚熱，熱間善驚，如有所見者，刺手太陰、陽明。一，心瘧，令人煩心甚，欲得見清水，寒多（《素問》作反寒多，《太素》作及寒多），不甚熱，刺手少陰，是謂神門。一，肝瘧，令人色蒼蒼然（《素問》下有太息二字），其狀若死者，刺足厥陰見血。一，脾瘧，令人病寒，腹中痛，熱則腸中鳴，鳴已汗出，刺足太陰。一，腎瘧，令人淒淒然（《素問》作灑灑然），腰脊痛宛轉，大便難，目眴眴然，手足寒，刺足太陽、少陰。一，胃瘧，令人且病寒，善饑而不能食，食而支滿腹大，刺足陽明、太陰橫脈出血。一，瘧發身熱，刺跗上動脈，開其空，出血立寒。一，瘧方欲寒，刺手陽明、太陰，足陽明、太陰。一，諸瘧如脈不見者，刺十指間出血，血去必已。先視身之赤如小豆者，盡取之。一，十二瘧者，其發各不同時，察其病形，以知其何脈之病。先其發時，如一食頃而刺之，一刺則衰，二刺則知，三刺則已，不已刺舌下兩脈出血，不已刺郤中盛經出血，又刺項以下俠脊者必已。舌下兩脈者，廉泉穴也。一，刺瘧者，必先問其病之所先發者，先刺之。先頭痛及重者，先刺頭上及兩額兩肩間出血；先項背痛者，先刺之；先腰脊痛者，先刺郤中出血；先手臂痛者，先刺手少陰、陽明十指間；先足脛酸痛者，先刺足陽明十指間出血。風瘧，發則汗出惡風，刺足三陽經背俞之血者。脛酸痛，按之不可，名曰肘髓病，以镵針針絕骨出其血，立已。身體小痛，刺諸陰之井無出血，間日一刺。

㾬〈疒皆〉瘧，神庭及百會主之。㾬〈疒皆〉瘧，上星主之，先取噫嘻，後取天牖、風池、大杼。㾬〈疒皆〉瘧，取完骨及風池、大杼、心俞、上窌、噫嘻、陰都、太淵、三間、合谷、陽池、少澤、前谷、後溪、腕骨、陽谷、俠溪、至陰、通谷、京骨，皆主之。瘧振寒，熱甚狂言，天樞主之。瘧熱盛，列缺主之。瘧寒厥及熱厥，煩心善噦，心滿而汗出，刺少商出血立已。熱瘧口幹，商陽主之。瘧寒甚（《千金》下雲欲嘔沫），陽溪主之。風瘧汗不出，偏歷主之。瘧面赤腫，溫留主之。痎瘧，心下脹滿痛，上氣，灸手五裏，左取右，右取左。瘧項痛，因忽暴逆，腋門主之。瘧發有四時，面上赤，䀮〈硫，目代石〉（音盲）䀮無所見，中渚主之。瘧食時發，心痛，悲傷不樂，天井主之。風瘧，支正主之。瘧背膂振寒，項痛引肘腋，腰痛引少腹，四肢不舉，少海主之。瘧不知所苦，大都主之。瘧多寒少熱，大鐘主之。瘧咳逆心悶，不得臥，嘔甚，熱多寒少，欲閉戶牖而處，寒厥足熱，太溪主之。瘧熱少氣，間寒不能自溫，填脹切痛引心，復溜主之。瘧不嗜食，厲兌主之。瘧瘛疭驚，股膝重，胻轉筋，頭眩痛，解溪主之。瘧日西發，臨泣主之。瘧振寒，腋下腫，丘墟主之。瘧從胻起，束骨主之。瘧多汗，腰痛不能俯仰，目如脫，項如拔，昆侖主之。瘧，實則腰背痛，虛則鼽衄，飛揚主之。瘧頭重，寒背起，先寒後熱，渴不止，汗乃出，委中主之。瘧不渴，間日作，昆侖主之。