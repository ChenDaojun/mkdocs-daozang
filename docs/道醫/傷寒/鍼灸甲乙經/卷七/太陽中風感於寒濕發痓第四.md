熱病而痓者，腰反折，瘛疭，齒噤龂。

張仲景曰：太陽病，其證備，其身體強，幾幾然，脈反沉遲者，此為痓。夫痓脈來，按之築築而弦，直上下行。剛痓為病，胸滿口噤，臥不著席，腳攣急，其人必齘齒。病發熱，脈沉細為痓。痓家其脈伏堅，直上下。太陽病，發熱無汗惡寒，此為剛痓。太陽病，發熱汗出不惡寒，此為柔痓。太陽中濕病痓，其脈沉，與筋平。太陽痛，無汗，小便少，氣上沖胸，口噤不能語，欲作剛痓。然剛痓太陽中風感於寒濕者也，其脈往來進退，以沉遲細，異於傷寒熱病。其治不宜發汗，針灸為嘉。治之以藥者，可服葛根湯。

風痓身反折，先取太陽及腘中及血絡出血。痓，中有寒，取三裏。痓取之陰蹺及三毛上及血絡出血。

痓取囟會、百會，及天柱、鬲俞、上關，光明主之。痓目不昫，刺腦戶。痓脊強反折瘛疭，癲疾頭重，五處主之。痓互引善驚，太沖主之。痓反折，心痛，形氣短尻填澀，小便黃閉，長強主之。痓脊強互引，惡風時振栗，喉痹，大氣滿，喘，胸中郁郁，氣熱，䀮〈硫，目代石〉（音盲）䀮〈硫，目代石〉（音盲），項強，寒熱，偃仆不能久立，煩滿裏急，身不安席，大椎主之。痓筋痛急互引，肝俞主之。熱痓，脾俞及腎俞主之。熱痓互引，汗不出反折，尻臂內痛似癉瘧狀，膀胱俞主之。痓反折互引，腹脹腋攣，背中怏怏，引脅痛，內引心，中膂內，肺俞主之。又刺陽明，從項而數背椎俠脊膂而痛，按之應手者，刺之尺澤，三痏立已。痓互引身熱，然谷、譩譆主之。痓反目憎風，刺絲竹空主之。痓互引，唇吻強，兌端主之。痓煩滿，齦交主之。痓口噤，互引口幹，小便赤黃，或時不禁，承漿主之。痓口噤，大迎主之。痓不能言，翳風主之。痓先取太溪，後取太倉之原主之。痓脊強裏緊，腹中拘痛，水分主之。痓脊強，口不開，多唾，大便難，石關主之。痓脊強反折，京門主之。痓腹大堅不得息，期門主之。痓上氣，魚際主之。痓互引，腕骨主之。熱病汗不出，善嘔苦，痓身反折，口噤，善鼓頷，腰痛不可以顧，顧而有似拔者，善悲，上下取之出血，見血立已。痓身反折，口噤喉痹不能言，三裏主之。痓驚互引，腳如結，腨如裂，束骨主之。痓目反白多，鼻不通利，涕黃更衣（一本作便出血），京骨主之。痓脊強，項眩痛，腳如結，腨如裂，昆侖主之。痓互折，飛揚主之。