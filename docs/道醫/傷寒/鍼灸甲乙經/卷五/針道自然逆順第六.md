（前系逆順肥瘦文，後系根結文）

黃帝問曰：願聞針道自然？岐伯對曰：用自然者，臨深決水，不用功力，而水可竭也。循掘決沖，不顧堅密，而經可通也。此言氣之滑澀，血之清濁，行之逆順也。曰：人之黑白肥瘦少長各有數乎？曰：年質壯大，血氣充盛，皮膚堅固，因加以邪，刺此者，深而留之，此肥人也。廣肩腋項，肉薄厚皮而黑色，唇臨臨然者，其血黑以濁，其氣澀以遲，其貪於取予，刺此者，深而留之，多益其數。曰：刺瘦人奈何？曰：瘦人者，皮薄色少，肉廉廉然，薄唇輕言，其血清，其氣滑，易脫於氣，易損於血，刺此者，淺而疾之。曰：刺常人奈何？曰：視其黑白，各為調之。端正純厚者，其血氣和調，刺此者，無失其常數。曰：刺壯士真骨者奈何？曰：刺壯士真骨，堅肉緩節驗驗（一作監監）然，此人重則氣澀血濁，刺此者，深而留之，多益其數；勁則氣滑血清，刺此者，淺而疾之也。曰：刺嬰兒奈何？曰：嬰兒者，其肉脆血少氣弱，刺此者以毫針，淺刺而疾發針，日再可也。曰：臨深決水奈何？曰：血清氣濁，疾瀉之，則氣竭矣。曰：循掘決沖奈何？曰：血濁氣澀，疾瀉之，則氣可通也。

曰：逆順九體經絡之數，此皆布衣匹夫之士也；食血者（《九墟》作血食之君），身體空虛，膚肉軟弱，血氣慓悍滑利，刺之豈可同乎？曰：夫膏粱菽藿之味，何可同也。氣滑則出疾，氣澀則出遲。氣悍則針小而入淺，氣澀則針大而入深。深則欲留，淺則欲疾。故刺布衣者，深以留，刺王公大人者，微以徐。此皆因其氣之慓悍滑利者也。曰：形氣之逆順奈何？曰：形氣不足，病氣有余，是邪勝也，急瀉之。形氣有余，病氣不足，急補之。形氣不足，病氣不足，此陰陽俱不足，不可復刺之，刺之則重不足，重不足則陰陽俱竭；血氣皆盡，五臟空虛，筋骨髓枯，老者絕滅，壯者不復矣。形氣有余，病氣有余者，此謂陰陽俱有余也，急瀉其邪，調其虛實。故曰有余者瀉之，不足者補之，此之謂也。故曰刺不知逆順，真邪相搏，實而補之，則陰陽血氣皆溢，腸胃充郭，肺肝內脹，陰陽相錯。虛而瀉之，則經脈空虛，血氣枯竭，腸胃懾辟，皮膚薄著，毛腠夭焦，予之死期。故曰用針之要，在於知調，調陰與陽，精氣乃充，合形與氣，使神內藏，故曰上工平氣，中工亂經，下工絕氣危生，不可不慎也。必察其五臟之變化，五脈之相應，經脈之虛實，皮膚之柔粗，而後取之也。