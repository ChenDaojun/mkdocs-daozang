黃帝問曰：九針安生？岐伯對曰：九針者天地之數也。天地之數，始於一，終於九。故一以法天，二以法地，三以法人，四以法四時，五以法五音，六以法六律，七以法七星，八以法八風，九以法九野。曰：以針應九之數奈何？曰：一者天，天者陽也，五臟之應天者肺也，肺者五臟六腑之蓋也，皮者肺之合也，人之陽也，故為之治鑱〈金毚〉針。鑱〈金毚〉針者，取法於布（一作巾），針去末半寸，卒銳之，長一寸六分，大其頭而銳其末，令無得深入而陽氣出，主熱在頭身。故曰病在皮膚無常處者，取之鑱〈金毚〉針於病所。膚白勿取。

二者地，地者土也，人之所以應土者肉也，故為之治員針。員針者，取法於絮，針筒其身而員其末，其鋒如卵，長一寸六分，以瀉分肉之氣，令不傷肌肉，則邪氣得竭。故曰病在分肉間，取以員針。

三者人也，人之所以成生者血脈也，故為之治鍉（音低）針。鍉針者，取法於黍粟，大其身而員其末，如黍粟之銳，長三寸五分，令可以按脈勿陷以致其氣，使邪獨出。故曰病在脈，少氣，當補之以鍉針。針於井滎分俞。

四者時也，時者，人於四時八正之風，客於經絡之中，為痼病者也，故為之治鋒針。鋒針者，取法於絮，針筒其身而鋒其末，其刃三隅，長一寸六分，令可以瀉熱出血，發泄痼病。故曰病在五臟固居者，取以鋒針。瀉於井滎分俞，取以四時也。

五者音也，音者冬夏之分，分於子午，陰與陽別，寒與熱爭，兩氣相搏，合為癰腫者，故為之治鈹針，鈹針者，取法於劍，令末如劍鋒，廣二分半，長四寸，可以取大膿出血，故曰病為大膿血，取以鈹針。

六者津也，律者調陰陽四時合十二經脈，虛邪客於經絡而為暴痹者也，故為之治員利針。員利針者，取法於毫，針且員且銳，身中微大，長一寸六分，以取癰腫暴痹。一曰尖如毫，微大其末，反小其身，令可深內也。故曰痹氣暴發者，取以員利針。

七者星也，星者人之七竅，邪之所客於經，舍於絡，而為痛痹者也，故為之治毫針。毫針者，取法於毫毛，長一寸六分，令尖如蚊虻喙，靜以徐往，微以久留，正氣因之，真邪俱往，出針而養，主以治痛痹在絡也。故曰病痹氣補而去之者，取之毫針。

八者風也。風者人之股肱八節也，八正之虛風傷人，內舍於骨解腰脊節腠之間為深痹者也，故為之治長針。長針者，取法於綦，針長七寸，其身薄而鋒其末，令可以取深邪遠痹。故曰病在中者，取以長針。

九者野也，野者人之骨解，虛風傷人，內舍於骨解皮膚之間也，淫邪流溢於身，如風水之狀，不能過於機關大節者也，故為之治大針。大針者，取法於鋒針（一作鍉針），其鋒微員，長四寸，以瀉機關內外大氣之不能過關節者也。故曰病水腫不能過關節者，取以大針。

凡刺之要，官針最妙。九針之宜，各有所為。長短大小，各有所施。不得其用，病不能移。疾淺針深，內傷良肉，皮膚為癰。疾深針淺，病氣不瀉，反為大膿。病小針大，氣瀉太甚，病後必為害。病大針小，大氣不瀉泄，亦為後敗。失針之宜，大者大瀉，小者不移，已言其過，請言其所施。

凡刺有九，以應九變。一曰腧刺。腧刺者，刺諸經滎俞臟俞也。二曰道刺。道刺者，病在上，取之下，刺腑俞也。三曰經刺。經刺者，刺大經之結絡經分也。四曰絡刺。絡刺者，刺小絡之血脈也。五曰分刺。分刺者，刺分肉之間也。六曰大瀉刺（一作太刺）。大瀉刺者，刺大膿以鈹針也。七曰毛刺。毛刺者，刺浮痹於皮膚也。八曰巨刺。巨刺者，左取右，右取左也。九曰淬刺。淬刺者，燔針取痹氣也。

凡刺有十二節，以應十二經。一曰偶刺。偶刺者，以手直心若背，直痛所，一刺前，一刺後，以刺心痹，刺此者傍針之也。二曰報刺，報刺者，刺痛無常處，上下行者，直內拔針，以左手隨病所按之，乃出針復刺之也。三曰恢刺。恢刺者，直刺傍之舉之，前後恢筋急，以治筋痹也。四曰齊刺。齊刺者，直入一，傍入二，以治寒熱氣小深者。或曰參刺。參刺者，治痹氣小深者也。五曰揚刺。揚刺者，正內一，傍內四而浮之，以治寒熱之博大者也。六曰直針刺。直針刺者，引皮乃刺之，以治寒氣之淺者也。七曰腧刺。腧刺者，直入直出，稀發針而深之，以治氣盛而熱者也。八曰短刺。短刺者，刺骨痹，稍搖而深之，致針骨所，以上下摩骨也。九曰浮刺。浮刺者，傍入而浮之，此治肌急而寒者也。十曰陰刺。陰刺者，左右率刺之，此治寒厥中寒者，取踝後少陰也。十一曰傍刺。傍刺者，直刺傍刺各一，此治留痹久居者也。十二曰贊刺。贊刺者，直入直出，數發針而淺之出血，此治癰腫者也。

脈之所居深不見者刺之，微內針而久留之，致其脈空。脈氣之淺者勿刺。按絕其脈刺之，無令精出，獨出其邪氣耳。所謂三刺之則谷氣出者，先淺刺絕皮以出陽邪；再刺則陰邪出者，少益深，絕皮致肌肉，未入分肉之間；後刺深之，已入分肉之間，則谷氣出矣。故刺法曰：始刺淺之，以逐陽邪之氣；後刺深之，以致陰邪之氣；最後刺極深之，以下谷氣。此之謂也。（此文乃解後針道終始篇三刺至谷氣之文也）故用針者，不知年之所加，氣之盛衰，虛實之所起，不可以為工矣。

凡刺有五，以應五臟。一曰半刺。半刺者，淺內而疾發針，無針傷肉，如拔發（一作毛）狀，以取皮氣，此肺之應也。二曰豹文刺。豹文刺者，左右前後針之，中脈為故，以取經絡之血者，此心之應也。三曰關刺。關刺者，直刺左右盡筋上以取筋痹，慎無出血，此肝之應也。四曰合谷刺。或曰淵刺，又曰豈刺。合谷刺者，左右雞足針於分肉之間以取肌痹，此脾之應也。五曰腧刺。腧刺者，直入直出，深內之至骨，以取骨痹，此腎之應也。

曰：刺有五邪，何謂五邪？曰：病有持癰者，有大者，有小者，有熱者，有寒者，是謂五邪。凡刺癰邪（用鈹針）無迎隴。易俗移性不得膿。越道更行去其鄉。不安處所乃散亡。諸陰陽遇癰所者，取之其俞，瀉也。凡刺大邪用鋒針，曰以少泄。奪其有余乃益虛，慓其道針其邪於肌肉。視之無有，乃自直道，刺諸陽分肉之間。凡刺小邪用員針，曰以大補益其不足，乃無害。視其所在迎之界。遠近盡至不得外。侵而行之乃自貴（一作費）。刺分肉之間。凡刺熱邪用鑱〈金毚〉針，越而滄出遊不歸，乃無病。為開道乎辟門戶，使邪得出病乃已。凡刺寒邪用毫針，曰以溫。徐往疾去致其神，門戶已閉氣不分，虛實得調真氣存。