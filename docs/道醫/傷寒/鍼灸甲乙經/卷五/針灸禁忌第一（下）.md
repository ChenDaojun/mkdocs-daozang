黃帝問曰：願聞刺要。岐伯對曰：病有浮沉，刺有淺深，各至其理，無過其道，過之則內傷，不及則生外壅，壅則邪從之。淺深不及，反為大賊，內傷五臟，後生大病。故曰，病有在毫毛腠理者，有在皮膚者，有在肌肉者，有在脈者，有在筋者，有在骨者，有在髓者。是故刺毫毛腠理無傷皮，皮傷則內動肺，肺動則秋病溫瘧，熱厥，淅然寒栗。刺皮無傷肉，肉傷則內動脾，脾動則七十二日四季之月，病腹脹煩滿，不嗜食。刺肉無傷脈，脈傷則內動心，心動則夏病心痛。刺脈無傷筋，筋傷則內動肝，肝動則春病熱而筋弛。刺筋無傷骨，骨傷則內動腎，腎動則冬病脹腰痛。刺骨無傷髓，髓傷則消濼胻酸，體解酸然不去矣。

神庭禁不可刺。上關禁不可刺深（深則令人耳無所聞）。顱息刺不可多出血。左角刺不可久留，人迎刺過深殺人。雲門刺不可深（深則使人逆息不能食）。臍中禁不可刺。伏兔禁不可刺（本穴雲刺入五分）。三陽絡禁不可刺。復留刺無多見血。承筋禁不可刺。然谷刺無多見血。乳中禁不可刺。鳩尾禁不可刺。

上刺禁。

頭維禁不可灸。承光禁不可灸。腦戶禁不可灸，風府禁不可灸。喑門禁不可灸（灸之令人喑）。下關耳中有幹糙，（一作■〈扌適〉）。禁不可灸。耳門耳中有膿，禁不可灸。人迎禁不可灸。絲竹空禁不可灸（灸之不幸令人目小或盲）。承泣禁不可灸。脊中禁不可灸（灸之使人僂）。白環俞禁不可灸。乳中禁不可灸。石門女子禁不可灸。氣街禁不可灸（灸之不幸不得息）。淵腋禁不可灸。（灸之不幸生腫蝕）。經渠禁不可灸（傷人神）。鳩尾禁不可灸。陰市禁不可灸。陽關禁不可灸。天府禁不可灸。（使人逆息）。伏兔禁不可灸。地五會禁不可灸（使人瘦）。瘈脈禁不可灸。

上灸禁。

凡刺之道，必中氣穴，無中肉節，中氣穴則針遊於巷，中肉節則皮膚痛。補瀉反則病益篤。中筋則筋緩，邪氣不出，與真相搏，亂而不去，反還內著，用針不審，以順為逆也。凡刺之理，補瀉無過其度。病與脈逆者，無刺。形肉已奪，是一奪也。大奪血之後，是二奪也。大奪汗之後，是三奪也。大泄之後，是四奪也。新產及大下血，是五奪也。此皆不可瀉也。

曰：針能殺生人，不能起死人乎？曰：能殺生人不起死，生者是人之所受氣谷，谷之所註者胃也。胃者，水谷氣血之海也。海之所行雲雨者，天下也。胃之所出氣血者，經隧也。經隧者，五臟六腑之大絡也。逆而奪之而已矣。迎之五裏，中道而止，五至而已，五往（一作註）而臟之氣盡矣。故五五二十五而竭其俞矣。此所謂奪其天氣。故曰窺門而刺之者，死於家；入門而刺之者，死於堂。帝曰：請傳之後世，以為刺禁。