黃帝問曰：夫九針少則無內，大則無外，恍惚無窮，流溢無極，余知其合於天道人事四時之變也，余願渾求為一可乎？

岐伯對曰：夫唯道焉，非道何可大小淺深離合為一乎哉。故遠者司外揣內，近者司內揣外。是謂陰陽之極，天地之蓋。

曰：持針縱舍奈何？

曰：必先明知十二經之本末，皮膚之寒熱，脈之盛衰滑澀。其脈滑而盛者病日進，虛而細者久以持，大以澀者為痛痹，陰陽如一者病難治。察其本末上下，有熱者病常在，其熱已衰者，其病亦去矣。因持其尺，察其肉之堅脆、大小、滑澀、寒熱、燥濕。因視目之五色，以知五臟而決死生。視其血脈，察其五色，以知寒熱痹痛。

曰：持針縱舍，余未得其意也？

曰：持針之道，欲端以正，安以靜。先知虛實，而行疾徐。左手持骨，右手循之，無與肉裹。瀉欲端正，補必閉膚。轉針導氣，邪氣不得淫泆，真氣以居。

曰：捍皮開腠理奈何？

曰：因其分肉，左別其膚。微內而徐端之，適神不散，邪氣得去也。 