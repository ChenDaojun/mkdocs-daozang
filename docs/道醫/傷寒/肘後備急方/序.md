醫有方古也。古以來著方書者，無慮數十百家，其方殆未可以數計，篇帙浩瀚，苟無良醫師，安所適從？況窮鄉遠地，有病無醫，有方無藥，其不罹夭折者幾希。丹陽葛稚川，夷考古今醫家之說，驗其方簡要易得，針灸分寸易曉，必可以救人于死者，為《肘后備急方》。使有病者得之，雖無韓伯休，家自有藥；雖無封君達，人可為醫，其以備急固宜。華陽陶弘景曰︰葛之此製，利世實多，但行之既久，不無謬誤。乃著《百一方》，疏于《備急》之后，訛者正之，缺者補之，附以炮製服食諸法，纖悉備具，仍區別內外他犯為三條，可不費討尋，開卷見病，其以備急益宜。葛陶二君，世共知為有道之士，于學無所不貫，于術無所不通，然猶積年僅成此編，蓋一方一論，已試而后錄之，非徒采其簡易而已。人能家置一帙，遇病得方，方必已病。如歷卞和之肆舉皆美玉，入伯樂之廄無非駿足，可以易而忽之邪。

葛自序云，人能起信，可免夭橫，意可見矣。自天地大變，此方湮沒幾絕，間一存者，以自寶，是豈製方本意。連帥烏侯，夙多疹疾，宦學之余，留心于醫藥，前按察河南北道，得此方于平鄉郭氏，郭之婦翁得諸汴之掖庭，變亂之際，與身存亡，未嘗輕以示人，迨今而出焉，天也，侯命上刻之，以趣其成，唯恐病者見方之晚也。雖然方之顯晦，而人之生死休戚系焉。出自有時，而隱痛惻怛，如是其急者，不忍人之心也。有不忍人之心，斯有不忍人之政矣，則侯之仁斯民也，豈直一方書而已乎？方之出，乃吾仁心之發見者也，因以序見命，特書其始末，以告夫未知者。

至元丙子季秋稷亭段成巳題