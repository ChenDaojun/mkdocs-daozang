尸蹶之病，卒死而脈猶動，聽其耳中，循循如嘯聲，而股間暖是也，耳中雖然嘯聲而脈動者，故當以尸蹶，救之方。

以管吹其左耳中極三度，複吹右耳三度，活。

又方 搗干菖蒲，以一棗核大，著其舌下。

又方 灸鼻人中，七壯，又灸陰囊下。去下部一寸，百壯。若婦人，灸兩乳中間。又云爪刺人中良久，又針人中至齒，立起。

此亦全是魏大夫傳中扁鵲法，即趙太子之患。又張仲景云，尸一蹶，脈動而無氣，氣閉不通，故靜然而死也。

以菖蒲屑納鼻兩孔中，吹之，令人以桂屑著舌下。又云扁鵲法。治楚王效。

又方 剔左角髮，方二寸，燒末，以酒灌，令入喉，立起也。

又方 以繩圍其臂腕，男左女右，繩從大椎上度，下行脊上，灸繩頭五十壯，活。此是扁鵲秘法。

又方 熨其兩脅下，取灶中墨如彈丸，漿水和飲之，須臾，三四，以管吹耳中，令三四人更互吹之。又小管吹鼻孔，梁上塵如豆，著中吹之，令入，瘥。

又方 白馬尾二七莖，白馬前腳目二枚，合燒之，以苦酒丸如小豆。開口吞二丸，須臾，服一丸。

又方 針百會，當鼻中，入髮際五寸，針入三分，補之。針足大指甲下肉側去甲三分，又針足中指甲上，各三分，大指之內，去端韭葉，又針手少陰、銳骨之端各一分。

又方 灸膻中穴二十八壯。