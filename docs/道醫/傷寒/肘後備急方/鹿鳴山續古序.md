觀夫古方藥品分兩，灸穴分寸不類者，蓋古今人體大小或異，藏府血脉亦有差焉，請以意酌量藥品分兩，古序已明，取所服多少配之，或一分為兩，或二銖為兩，以盞當升可也。如中卷末紫丸方，代赭、赤石脂各一兩，巴豆四十，杏仁五十枚，小兒服一麻子，百日者一小豆且多矣。若兩用二銖四絫，巴豆四，杏仁五枚，可療十數小兒，此其類也。灸之分寸，取其人左右中指中節可也。其使有毒狼虎性藥，乃急救性命者也，或遇發毒，急掘地作小坑，以水令滿，熟攪稍澄，飲水自解，名為地漿。特加是說於品題之後爾。