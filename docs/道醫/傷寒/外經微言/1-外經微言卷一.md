# 外經微言卷一

## 陰陽顛倒篇
黃帝聞廣成子窈窈冥冥之旨，嘆廣成子之謂天矣。退而夜思，尚有未獲。遣鬼臾區問於岐伯天師曰：帝問至道於廣成子，廣成子曰：至道之精，窈窈冥冥；至道之極，昏昏默默。無視無聽，抱神以靜，形將自正。必靜必清，無勞汝形，無搖汝精，無思慮營營，乃可以長生。目無所見，耳無所聞，心無所知，汝神將守汝形，形乃長生。慎汝內，閉汝外，多知為敗。我為汝遂於大明之上矣，至彼至陽之原也。為汝入於窈冥之門矣，至彼至陰之原也。天地有官，陰陽有藏，慎守汝身，物將自壯。我守其一，以處其和，故身可以不老也。天師必知厥義，幸明晰之。岐伯稽首奏曰：大哉言乎，非吾聖帝安克聞至道哉。帝明知故問，豈欲傳旨於萬祀乎，何心之仁也!臣愚，何足知之。然仁聖明問，敢備述以聞。窈冥者，陰陽之謂也。昏默者，內外之詞也。視聽者，耳目之語也。至道無形而有形，有形而實無形。無形藏於有形之中，有形化於無形之內，始能形與神全，精與神合乎。鬼臾區曰：諾，雖然，師言微矣，未及其妙也。岐伯曰：乾坤之道，不外男女。男女之道，不外陰陽。陰陽之道，不外順逆。順則生，逆則死也。陰陽之原，即顛倒之術也。世人皆順生，不知順之有死；皆逆死，不知逆之有生，故未老先衰矣。廣成子之教示帝行顛倒之術也。鬼臾區贊曰：何言之神乎。雖然，請示其原。岐伯曰：顛倒之術，即探陰陽之原乎。窈冥之中有神也，昏默之中有神也，視聽之中有神也。探其原而守神，精不搖矣。探其原而保精，神不馳矣。精固神全，形安能敝乎。鬼臾區覆奏帝前。帝曰：俞哉，載之《外經》，傳示臣工，使共聞至道，同游於無極之野也。

陳士鐸曰：此篇帝問而天師答之，乃首篇之論也。問不止黃帝，而答止天師者，帝引天師之論也。帝非不知陰陽顛倒之術，明知故問，亦欲盡人皆知廣成子之教也。

## 順逆探原篇
伯高太師問於岐伯曰：天師言顛倒之術，即探陰陽之原也，其旨奈何?岐伯不答，再問曰，唯唯三問。岐伯嘆曰：吾不敢隱矣。夫陰陽之原者，即生克之道也。顛倒之術者，即順逆之理也。知顛倒之術，即可知陰陽之原矣。伯高曰：陰陽不同也。天之陰陽，地之陰陽，人身之陰陽，男女之陰陽，何以探之哉?岐伯曰：知其原亦何異哉!伯高曰：請顯言其原。岐伯曰：五行順生不生，逆死不死。生而不生者，金生水而克水，水生木而克木；，木生火而克火，火生土而克土，土生金而克金，此害生於恩也。死而不死者，金克木而生木，木克土而生土，土克水而生水，水克火而生火，火克金而生金，此仁生於義也。夫五行之順相生而相克，五行之逆不克而不生。逆之至者，順之至也。伯高曰：美哉言乎。然何以逆而順之也?岐伯曰：五行之順，得土而化。五行之逆，得土而神。土以合之，土以成之也。伯高曰：余知之矣。陰中有陽，殺之內以求生乎。陽中有陰，生之內以出死乎。餘與帝同游乾無極之野也。岐伯曰：逆而順之，必先順而逆之。絕欲而毋為邪所侵也，守神而毋為境所移也，練氣而毋為物所誘也，保精而毋為妖所耗也。服藥餌以生其津，慎吐納以添其液，慎勞逸以安其髓，節飲食以益其氣，其庶幾乎。伯高曰：天師教我以原者全矣。岐伯曰：未也，心死則身生，死心之道，即逆之之功也。心過死則身亦不生，生心之道又順之之功也。順而不順，始成逆而不逆乎。伯高曰：志之矣，敢志秘誨哉。

陳士鐸曰；伯高之問，亦有為之問也。順中求逆，逆處求順，亦死克之門也。今奈何求生於順乎。於順處求生，不若於逆處求生之為得也。

## 迴天生育篇
雷公問曰：人生子嗣，天命也。豈盡非人事乎?岐伯曰：天命居半，人事居半也。雷公曰：天可回乎?岐伯曰：天不可回，人事則可盡也。雷公曰：請言人事。岐伯曰：男子不能生子者，病有九；女子不能生子者，病有十也。雷公曰：請晰言之。岐伯曰：男子九病者：精寒也，精薄也，氣餒也，痰盛也，精澀也，相火過旺也，精不能射也，氣鬱也，天厭也。女子十病者：胞胎寒也，脾胃冷也，帶脈急也，肝氣鬱也，痰氣盛也，相火旺也，腎水衰也，任督病也，膀胱氣化不行也，氣血虛而不能攝也。雷公曰：然則治之奈何?岐伯曰：精寒者，溫其火乎。精薄者，益其髓乎。氣餒者，壯其氣乎。痰盛者，消其涎乎。精澀者，順其水乎。火旺者，補其精乎。精不能射者，助其氣乎。氣鬱者，舒其氣乎。天厭者，增其勢乎，則男子無子而可以有子矣。不可徒益其相火也。胞胎冷者，溫其胞胎乎。脾胃冷者，暖其脾胃乎。帶脈急者，緩其帶脈乎。肝氣鬱者，開其肝氣乎。痰氣盛者，消其痰氣乎，相火旺者，平其相火乎。腎水衰者，滋其腎水乎。任督病者，理其任督乎。膀胱氣化不行者，助其腎氣以益膀胱乎。氣血不能攝胎者，益其氣血以攝胎乎，則女子無子而可以有子矣。不可徒治其胞胎也。雷公曰：天師之言，真回天之法也。然用天師法男女仍不生子奈何?岐伯曰：必夫婦德行交虧也。修德以宜男，豈虛語哉。

陳士鐸曰；男無子有九，女無子有十，似乎女多於男也。誰知男女皆一乎，知不一而一者，大約健其脾胃為主，脾胃健而腎亦健矣，何必分男女哉。

## 天人壽夭篇
伯高太師問岐伯曰：余聞形有緩急，氣有盛衰，骨有大小，肉有堅脆，皮有厚薄，可分壽夭，然乎？岐伯曰：人有形則有氣，有氣則有骨，有骨則有肉，有肉則有皮。形必與氣相合也，皮必與肉相稱也，氣血經絡必與形相配也。形充而皮膚緩者壽，形充而皮膚急者夭。形充而脈堅大者，氣血之順也，順則壽。形充而脈小弱者，氣血之衰也，衰則危。形充而顴不起者，肉勝於骨也，骨大則壽，骨小則夭。形充而大，肉䐃堅有分理者，皮勝於肉也，肉疏則夭，肉堅則壽。形充而大，肉無分理者，皮僅包乎肉也，肉厚壽，肉脆夭。此天生人不可強也。故見則定人壽夭，即可測人生死矣。少師問曰：誠若師言，人之壽夭，天定之矣，無豫於人乎？岐伯曰：壽夭定於天，挽回天命者，人也。壽夭聽於天，戕賊其形骸，瀉泄其精髓，耗散其氣血，不必至天數而先夭者，天不任咎也。少師曰：天可回乎？岐伯曰：天不可回，而天可節也。節天之有餘，補人之不足，不亦善全其天命乎。伯高太師聞之曰：岐天師真善言天也。世人賊天之不足，烏能留人之有餘哉。少師曰：伯高非知在人之夭者乎。在天之夭難回也，在人之夭易延也，吾亦修吾之天，以全天命乎。

陳遠公曰：天之夭難延，人之夭易延，亦訓世延人之夭也。伯高之論因天師之教而推廣之，不可輕天師而重伯高也。

## 命根養生篇
伯高太師復問岐伯曰：養生之道，可得聞乎？岐伯曰：愚何足以知之。伯高再問。岐伯曰：人生天地之中，不能與天地並久者，不體天地之道也。天錫人以長生之命，地錫人以長生之根。天地錫人以命根者，父母予之也。合父母之精以生人之身，則精即人之命根也。魂魄藏於精之中，魂屬陽，魄屬陰。魂趨生，魄趨死。夫魂魄皆神也，凡人皆有。神內存則生，外遊則死。魂最善遊，由於心之不寂也。廣成子謂抱神以靜者，正抱心而同寂也。伯高曰：夫精者，非腎中之水乎？水性主動，心之不寂者，不由於腎之不靜乎？岐伯曰：腎水之中有真火在焉，水欲下而火欲升，此精之所以不靜也，精一動而心搖搖矣。然而制精之不動，仍在心之寂也。伯高曰：吾心寂矣。腎之精欲動，奈何？岐伯曰：水火原相須也，無火則水不安，無水則火亦不安。制心而精動者，由於腎水之涸也，補先天之水以濟心，則精不動而心易寂矣。

陳遠公曰：精出於水，亦出於水中之火也。精動由於火動，火不動則精安能搖乎？可見精動由於心動也。心動之極，則水火俱動矣，故安心為利精之法也。

## 救母篇
容成問於岐伯曰：天癸之水，男女皆有之，何以婦人經水謂之天癸乎？岐伯曰：天癸水，壬癸之水也。壬水屬陽，癸水屬陰。二水者，先天之水也。男為陽，女為陰，故婦人經水以天癸名之，其實壬癸未嘗不合也。容成曰：男子之精不以天癸名者，又何故歟？岐伯曰：精者，合水火名之，水中有火，始成其精。呼精而壬癸之義已包於內，故不以天癸名之。容成曰：精與經同一水也，何必兩名之？岐伯曰：同中有異也。男之精守而不溢，女之經滿而必泄也。癸水者，海水也，上應月，下應潮。月有盈虧，潮有往來，女子之經水應之，故潮汐月有信，經水亦月有期也。以天癸名之，別其水為癸水，隨天運為轉移耳。容成曰：其色赤者何也？岐伯曰：男之精，陽中之陰也，其色白。女之經，陰中之陽也，其色赤。況流於任脈，通於血海，血與經合而成濁流矣。容成曰：男之精虧而不溢者又何也？岐伯曰：女子陰有餘，陽不足，故滿而必泄。男子陽有餘，陰不足，故守而不溢也。容成曰：味鹹者何也？岐伯曰：壬癸之水，海水也，海水味鹹，故天癸之味應之。容成曰：女子二七經行，稚女不行經何也？岐伯曰：女未二七，則任沖未盛，陰氣未動，女猶純陽也，故不行經耳。容成曰：女過二七，不行經而懷孕者又何也？岐伯曰：女之變者也，名為暗經，非無經也。無不足，無有餘，乃女中最貴者。終身不字，行調息之功，必長生也。容成問曰：婦女經水上應月，下應潮，宜月無愆期矣，何以有至有不至乎？岐伯曰：人事之乖違也。天癸之水，生於先天，亦長於後天也。婦女縱欲傷任督之脈，則經水不應月矣。懷抱憂鬱以傷肝膽，則經水閉而不流矣。容成曰：其故何也？岐伯曰：人非水火不生，火乃腎中之真火，水乃腎中之真水也。水火盛則經盛，水火衰則經衰。任督脈通於腎，傷任督未有不傷腎者。交接時縱欲泄精，精傷，任督之脈亦傷矣。任督脈傷，不能行其氣於腰臍，則帶脈亦傷，經水有至有不至矣。夫經水者，火中之水也。水衰不能制火，則火炎水降，經水必先期至矣。火衰不能生水，則水寒火冷，經水必後期至矣。經水之愆期，因水火之盛衰也。容成曰：肝膽傷而經閉者，謂何？岐伯曰：肝藏血者也。然又最喜疏泄，膽與肝為表裡也。膽木氣鬱，肝木之氣亦郁矣。木鬱不達，任沖血海皆抑塞不通，久則血枯矣。容成曰：木鬱何以使水之閉也？岐伯曰：心腎無晷不交者也。心腎之交接，責在胞胎，亦責在肝膽也。肝膽氣鬱，胞胎上交肝膽，不上交於心，則腎之氣亦不交於心矣。心腎之氣不交，各臟腑之氣抑塞不通，肝克脾，膽克胃，脾胃受克，失其生化之司，何能資於心腎乎？水火未濟，肝膽之氣愈郁矣。肝膽久郁，反現假旺之象，外若盛，內實虛。腎因子虛，轉去相濟涸水，而鬱火焚之，木安有餘波以下瀉乎？此木鬱所以水閉也。鬼臾區問曰：氣鬱則血閉，血即經乎？岐伯曰：經水非血也。鬼臾區曰：經水非血，何以血閉而經即斷乎？岐伯曰：經水者，天一之水也，出於腎經，故以經水名之。鬼臾區曰：水出於腎，色宜白矣，何赤乎？岐伯曰：經本者，至陰之精，有至陽之氣存焉，故色赤耳，非色赤即血也。鬼臾區曰：人之腎有補無瀉，安有餘血乎？岐伯曰：經水者，腎氣所化，非腎精所瀉也。女子腎氣有餘，故變化無窮耳。鬼臾區曰：氣能化血，各經之血不從之而瀉乎？岐伯曰：腎化為經，經化為血，各經氣血無不隨之而各化矣。是以腎氣通則血通，腎氣閉則血閉也。鬼臾區曰：然則氣閉宜責在腎矣。何以心肝脾之氣鬱而經亦閉也？岐伯曰：腎水之生，不由於三經，腎水之化，實關於三經也。鬼臾區曰：何也？岐伯曰：腎不通肝之氣，則腎氣不能開，腎不交心之氣，則腎氣不能上，腎不取脾之氣，則腎氣不能成，蓋交相合而交相化也。苟一經氣鬱，氣即不入於腎，而腎氣即閉矣，況三經同郁，腎無所資，何能化氣而成經乎。是以經閉者，乃腎氣之郁，非止肝血之枯也。倘徒補其血，則鬱不宣反生火矣，徒散其瘀，則氣益微反耗精矣，非惟無益，而轉害之也。鬼臾區曰：大哉言乎！請勒之金石，以救萬世之母乎。

陳遠公曰：一篇救母之文，真有益於母者也。講天癸無餘義，由於講水火無餘義也。水火之不通，半成於人氣之郁，解鬱之法，在於通肝膽也，肝膽通則血何閉哉，正不必又去益腎也。誰知肝膽不鬱而腎受益乎，郁之害亦大矣。

## 紅鉛損益篇
容成問曰：方士採紅鉛接命，可為訓乎？岐天師曰：慎欲者，採之服食延壽，縱欲者，採之服食喪軀。容成曰：人能慎欲，命自可延，何藉紅鉛乎？岐伯曰：紅鉛，延景丹也。容成曰：紅鉛者，天癸水也。雖包陰陽之水火，溢滿於外，則水火之氣盡消矣，何以接命乎？岐伯曰：公之言論天癸則可，非論首經之紅鉛也。經水甫出戶輒色變，獨首經之色不遽變者，全其陰陽之氣也。男子陽在外，陰在內；女子陰在外，陽在內。首經者，坎中陽也。以坎中之陽補離中之陰，益乎？不益乎？獨補男有益，補女有損。補男者，陽以濟陰也；補女者，陽以亢陽也。容成曰：善。

陳遠公曰：紅鉛何益於人，講無益而成有益者，辨其既濟之理也，誰謂方士非恃之以接命哉。
## 初生微論篇
容成問曰：人之初生，目不能睹，口不能餐，足不能履，舌不能語，三月而後見，八月而後食，期歲而後行，三年而後言，其故何也？岐伯曰：人之初生，兩腎水火未旺也。三月而火乃盛，故兩目有光也。八月而水乃充，故兩齦有力也。期歲則髓旺而臏生矣。三年則精長而囟合矣。男十六天癸通，女十四天癸化。容成曰：男以八為數，女以七為數，予知之矣。天師於二八、二七之前，《內經》何未言也？岐伯曰：《內經》首論天癸者，嘆天癸難生易喪也。男必至十六而天癸滿，年未十六皆未滿之日也。女必至十四而天癸盈，年未十四皆未滿之日也。既滿既盈，又隨年俱耗，示人宜守此天癸也。容成曰：男八八之後猶存，女七七之後仍在，似乎天癸之未盡也，天師何以七七八八之後不再言之歟？岐伯曰：予論常數耳。常之數可定，變之數不可定也，予所以論常不論變耳。

陳遠公曰：人生以天癸為主，有則生，無則死也。常變之說，惜此天癸也。二七、二八之論，亦可言而言之，非不可言而不言也。
## 骨陰篇
鳥師問於岐伯曰：嬰兒初生，無膝蓋骨何也？岐伯曰：嬰兒初生，不止無膝蓋骨也，囟骨、耳後完骨皆無之。鳥師曰：何故也？岐伯曰：陰氣不足也。陰氣者，真陰之氣也。嬰兒純陽無陰，食母乳而陰乃生，陰生而囟骨、耳後完骨、膝蓋骨生矣。生則兒壽，不生則夭。鳥師曰：其不生何也？岐伯曰：三骨屬陰，得陰則生，然亦必陽旺而長也。嬰兒陽氣不足，食母乳而三骨不生，其先天之陽氣虧也。陽氣先漓，先天已居於缺陷，食母之乳，補後天而無餘，此三骨之所以不生也。三骨不生，又焉能延齡乎。鳥師曰：三骨缺一，亦能生乎？岐伯曰：缺一則不全乎其人矣。鳥師曰：請悉言之。岐伯曰：囟門不合則腦髓空也，完骨不長則腎宮虛也，膝蓋不生則雙足軟也。腦髓空則風易入矣，腎宮虛則聽失聰矣，雙足軟則顛仆多矣。鳥師曰：吾見三骨不全，亦有延齡者，又何故歟？岐伯曰：三者之中，惟耳無完骨者亦有延齡，然而疾病不能無也。若囟門不合，膝蓋不生，吾未見有生者，蓋孤陽無陰也。

陳遠公曰：孤陽無陰，人則不生，則陰為陽之天也。無陰者，無陽也。陽生於陰之中，陰長於陽之外，有三骨者，得陰陽之全也。