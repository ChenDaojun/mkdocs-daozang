# 辨霍亂病脈證並治第十三

　　三八二、問曰：病有霍亂者何？答曰：嘔吐而利，此名霍亂。

　　三八三、問曰：病發熱、頭痛、身疼、惡寒、吐利者，此屬何病？答曰：此名霍亂。霍亂自吐下，又利止，復更發熱也。

　　三八四、傷寒，其脈微澀者，本是霍亂，今是傷寒，卻四五日，至陰經上，轉入陰必利；本嘔，下利者，不可治也。欲似大便，而反失氣，仍不利者，此屬陽明也，便必鞕，十三日愈。所以然者，經盡故也。下利後，當便鞕，鞕則能食者愈。今反不能食，到後經中，頗能食，復過一經能食，過之一日當愈；不愈者，不屬陽明也。

　　三八五、惡寒脈微而復利，利止，亡血也，四逆加人參湯主之。

**四逆加人參湯方**

甘草二兩（灸）　附子一枚（生，去皮，破八片）　乾薑兩半，人參一兩

上四味，以水三升，煮取一升二合，去滓，分溫再服。

　　三八六、霍亂，頭痛，發熱，身疼痛，熱多欲飲水者，五苓散主之。寒多不用水者，理中丸主之。

**理中丸方**

人參　乾薑　甘草（炙）　白朮各三兩

上四味，搗篩，蜜和為丸如雞子黃許大，以沸湯數合和一丸，研碎，溫服之，日三四、夜二服。腹中未熱，益至三四丸，然不及湯。

湯法：以四物依兩數切，用水八升，煮取三升，去滓，溫服一升，日三服。若臍上築者，腎氣動也，去朮，加桂四兩；吐多者，去朮，加生薑三兩，下多者，還用朮；悸者，加茯苓二兩，渴欲得水者，加朮足前成四兩半，腹中痛者，加人參足前成四兩半；寒者加乾薑足前成四兩半，腹滿者，去朮，加附子一枚。服湯後，如食頃，飲熱粥一升許，微自溫，勿發揭衣被。

　　三八七、吐利止而身痛不休者，當消息和解其外，宜桂枝湯小和之。

　　三八八、吐利，汗出，發熱，惡寒，四肢拘急，手足厥冷者，四逆湯主之。

　　三八九、既吐且利，小便復利而大汗出，下利清穀，內寒外熱，脈微欲絕者，四逆湯主之。

　　三九〇、吐已下斷，汗出而厥，四肢拘急不解，脈微欲絕者，通脈四逆加豬膽汁湯主之。

**通脈四逆加豬膽汁湯方**

甘草二兩（炙）　乾薑三兩（強人可四兩）附子大者一枚（生，去皮，破八片）　豬膽汁（半合）

上四味，用水三升，煮取一升二合，去滓；加入豬膽汁，分二次溫服。

　　三九一、吐利，發汗，脈平，小煩者，以新虛不勝穀氣故也。