# 辨少陰病脈證並治第十一

　　二八一、少陰之為病，脈微細，但欲寐也。

　　二八二、少陰病，欲吐不吐，心煩，但欲寐，五六日自利而渴者，屬少陰也。虛故引水自救。若小便色白者，少陰病形悉具。小便白者，以下焦虛有寒，不能制水，故令色白也。

　　二八三、病人脈陰陽俱緊，反汗出者，亡陽也，此屬少陰，法當咽痛而復吐利。

　　二八四、少陰病，咳而下利，譫語者，被火氣劫故也。小便必難，以強責少陰汗也。

　　二八五、少陰病，脈細沉數，病為在裏，不可發汗。

　　二八六、少陰病，脈微，不可發汗，亡陽故也。陽已虛，尺脈弱澀者，復不可下之。

　　二八七、少陰病，脈緊，至七八日，自下利，脈暴微，手足反溫，脈緊反去者，為欲解也，雖煩下利，必自愈。

　　二八八、少陰病，下利，若利自止，惡寒而踡臥，手足溫者，可治。

　　二八九、少陰病，惡寒而踡，時自煩，欲去衣被者，可治。

　　二九〇、少陰中風，脈陽微陰浮者，為欲愈。

　　二九一、少陰病，欲解時，從子至寅上。

　　二九二、少陰病，吐、利，手足不逆冷，反發熱者，不死；脈不至者，灸少陰七壯。

　　二九三、少陰病，八九日，一身手足盡熱者，以熱在膀胱，必便血也。

　　二九四、少陰病，但厥，無汗，而強發之，必動其血。未知從何道出，或從口鼻，或從目出者，是名下厥上竭，為難治。

　　二九五、少陰病，惡寒，身踡而利，手足逆冷者，不治。

　　二九六、少陰病，吐、利、躁煩，四逆者，死。

　　二九七、少陰病，下利止而頭眩，時時自冒者，死。

　　二九八、少陰病，四逆，惡寒而身踡，脈不至，不煩而躁者，死。

　　二九九、少陰病，六七日，息高者，死。

　　三〇〇、少陰病，脈微細沉，但欲臥，汗出不煩，自欲吐。至五六日，自利，復煩躁不得臥寐者，死。

　　三〇一、少陰病，始得之，反發熱，脈沉者，麻黃細辛附子湯主之。

---

**麻黃細辛附子湯方**

麻黃二兩（去節）　細辛二兩　附子一枚（炮，去皮，破八片）

上三味，以水一斗，先煮麻黃，減二升，去上沫，內諸藥，煮取三升，去滓，溫服一升，日三服。

　　三〇二、少陰病，得之二三日，麻黃附子甘草湯微發汗，以二三日無證，故微發汗也。

**麻黃附子甘草湯方**

麻黃二兩（去節）　甘草二兩（炙）　附子一枚（炮，去皮，破八片）

上三味，以水七升，先煮麻黃一兩沸，去上沫；內諸藥，煮取三升，去滓，溫服一升，日三服。

　　三〇三、少陰病，得之二三日以上，心中煩，不得臥，黃連阿膠湯主之。

**黃連阿膠湯方**

黃連四兩　黃芩二兩　芍藥二兩　雞子黃二枚　阿膠三兩（一云：三挺）

上五味，以水六升，先煮三物，取二升，去滓，內膠烊盡，小冷，內雞子黃，攪令相得，溫服七合，日三服。

　　三〇四、少陰病，得之一二日，口中和，其背惡寒者，當灸之，附子湯主之。

**附子湯方**

附子二枚（炮，去皮，破八片）　茯苓三兩　人參二兩　白朮四兩　芍藥三兩

上五味，以水八升，煮取三升，去滓，溫服一升，日三服。

　　三〇五、少陰病，身體痛，手足寒，骨節痛，脈沉者，附子湯主之。

　　三〇六、少陰病，下利，便膿血者，桃花湯主之。

**桃花湯方**

赤石脂一斤（一半全用，一半篩末）　乾薑一兩　粳米一升

上三味，以水七升，煮米令熟，去滓，溫服七合，內赤石脂末方寸匕，日三服。若一服愈，餘勿服。

　　三〇七、少陰病，二三日至四五日，腹痛，小便不利，下利不止，便膿血者，桃花湯主之。

　　三〇八、少陰病，下利，便膿血者，可刺。

　　三〇九、少陰病，吐利，手足逆冷，煩躁欲死者，吳茱萸湯主之。

　　三一〇、少陰病，下利，咽痛，胸滿，心煩，豬膚湯主之。

**豬膚湯方**

豬膚一斤

上一味，以水一斗，煮取五升，去滓，加白蜜一升、白粉五合，熬香，和令相得，溫分六服。注白粉，即大米粉。

　　三一一、少陰病，二三日，咽痛者，可與甘草湯；不差者，與桔梗湯。

**甘草湯方**

甘草二兩

上一味，以水三升，煮取一升半，去滓，溫服七合，日二服。

**桔梗湯方**

桔梗一兩　甘草二兩

上二味，以水三升，煮取一升，去滓，溫分再服。

　　三一二、少陰病，咽中傷，生瘡，不能語言，聲不出者，苦酒湯主之。

**苦酒湯方**

半夏（洗，破如棗核）十四枚　雞子一枚（去黃，內上苦酒，著雞子殼中）

上二味，內半夏苦酒中，以雞子殼置刀環中，安火上，令三沸，去滓，少少含咽之。不差，更作三劑。

　　三一三、少陰病，咽中痛，半夏散及湯主之。

**半夏散及湯方**

半夏（洗）　桂枝（去皮）　甘草（炙）

上三味，等分，各別搗篩已，合治之。白飲和，服方寸匕，日三服。若不能散服者，以水一升，煎七沸；內散兩方寸匕，更煮三沸，下火令小冷，少少咽之。半夏有毒，不當散服。

　　三一四、少陰病，下利，白通湯主之。

**白通湯方**

蔥白四莖　乾薑一兩　附子一枚（生，去皮，破八片）

上三味，以水三升，煮取一升，去滓，分溫再服。

　　三一五、少陰病，下利，脈微者，與白通湯。利不止，厥逆無脈，乾嘔煩者，白通加豬膽汁湯主之。服湯，脈暴出者死，微續者生。

**白通加豬膽汁湯方**

蔥白四莖　乾薑一兩　附子一枚（生，去皮，破八片）　人尿五合　豬膽汁一合

上五味，以水三升，煮取一升，去滓，內膽汁、人尿，和令相得，分溫再服。若無膽，亦可用。

　　三一六、少陰病，二三日不已，至四五日，腹痛，小便不利，四肢沉重疼痛，自下利者，此為有水氣。其人或咳，或小便利，或下利，或嘔者，真武湯主之。

**真武湯方（附加減法）**
茯苓三兩　芍藥三兩　白朮二兩　生薑三兩（切）　附子一枚（炮，去皮，破八片）

上五味，以水八升，煮取三升，去滓，溫服七合，日三服。苦咳者，加五味子半升、細辛、乾薑各一兩；若小便利者，去茯苓，若下利者，去芍藥，加乾薑二兩，若嘔者，去附子，加生薑足前為半斤。

　　三一七、少陰病，下利清穀，裏寒外熱，手足厥逆，脈微欲絕，身反不惡寒。其人面色赤，或腹痛，或乾嘔，或咽痛，或利止脈不出者，通脈四逆湯主之。

**通脈四逆湯方**

甘草二兩（炙）　附子大者一枚（生用，去皮，破八片）　乾薑三兩（強人可四兩）

上三味，以水三升，煮取一升二合，去滓，分溫再服。其脈即出者愈。面色赤者，加蔥九莖；腹中痛者，去蔥，加芍藥二兩，嘔者，加生薑二兩；咽痛者，去芍藥，加桔梗一兩，利止、脈不出者，去桔梗，加人參二兩。病皆與方相應者，乃服之。

　　三一八、少陰病，四逆，其人或咳，或悸，或小便不利，或腹中痛，或泄利下重者，四逆散主之。

**四逆散方**

甘草（炙）　枳實（破，水漬，炙幹）　柴胡　芍藥

上四味，各十分，搗篩，白飲和服方寸匕，日三服。咳者，加五味子、乾薑各五分，並主下利；悸者，加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升，煮薤白三升，煮取三升，去滓，以散三方寸匕，內湯中，煮取一升半，分溫再服。

　　三一九、少陰病，下利，六七日，咳而嘔渴，心煩不得眠者，豬苓湯主之。

　　三二〇、少陰病，得之二三日，口燥，咽乾者，急下之，宜大承氣湯。

　　三二一、少陰病，自利清水，色純青，心下必痛，口乾燥者，可下之，宜大承氣湯。

　　三二二、少陰病，六七日，腹脹，不大便者，急下之，宜大承氣湯。

　　三二三、少陰病，脈沉者，急溫之，宜四逆湯。

　　三二四、少陰病，飲食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之。若膈上有寒飲，乾嘔者，不可吐也，當溫之，宜四逆湯。

　　三二五、少陰病，下利，脈微澀，嘔而汗出，必數更衣，反少者，當溫其上，灸之。