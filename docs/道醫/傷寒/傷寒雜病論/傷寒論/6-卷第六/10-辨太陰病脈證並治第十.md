# 辨太陰病脈證並治第十

　　二七三、太陰之為病，腹滿而吐，食不下，自利益甚，時腹自痛。若下之，必胸下結鞕。

　　二七四、太陰中風，四肢煩疼，脈陽微陰澀而長者，為欲愈。

　　二七五、太陰病，欲解時，從亥至丑上。

　　二七六、太陰病，脈浮者，可發汗，宜桂枝湯。

　　二七七、自利不渴者，屬太陰，以其臟有寒故也，當溫之，宜服四逆輩。

　　二七八、傷寒脈浮而緩，手足自溫者，繫在太陰。太陰當發身黃，若小便自利者，不能發黃；至七八日，雖暴煩下利，日十餘行，必自止，以脾家實，腐穢當去故也。

　　二七九、本太陽病，醫反下之，因爾腹滿時痛者，屬太陰也，桂枝加芍藥湯主之；大實痛者，桂枝加大黃湯主之。

**桂枝加芍藥湯方**

桂枝三兩（去皮）　芍藥六兩　甘草二兩（炙）　生薑三兩（切）　大棗十二枚（擘）

上五味，以水七升，煮取三升，去滓，溫分三服。本云：桂枝湯，今加芍藥。

**桂枝加大黃湯方**

桂枝三兩（去皮）　大黃二兩　芍藥六兩　甘草二兩（炙）　生薑三兩（切）　大棗十二枚（擘）

上六味，以水七升，煮取三升，去滓，溫服一升，日三服。

　　二八〇、太陰為病，脈弱，其人續自便利，設當行大黃、芍藥者，宜減之，以其人胃氣弱，易動故也。