# 辨脈法第一

問曰：脈有陰陽者，何謂也？荅曰：凡脈大、浮、數、動、滑，此名陽也；脈沉、濇、弱、弦、微，此名陰也。凡陰病見陽脈者生，陽病見陰脈者死。

問曰：脈有陽結陰結者，何以別之？荅曰：其脈浮而數，能食，不大便者，此為實，名曰陽結也。期十七日當劇。其脈沉而遲，不能食，身體重，大便反硬，名曰陰結也。期十四日當劇。

問曰：病有灑淅惡寒，而復發熱者何？荅曰：陰脈不足，陽往從之；陽脈不足，陰往乘之。曰：何謂陽不足？荅曰：假令寸口脈微，名曰陽不足，陰氣上入陽中，則灑淅惡寒也。曰：何謂陰不足？荅曰：假令尺脈弱，名曰陰不足，陽氣下陷入陰中，則發熱也。

陽脈浮，陰脈弱者，則血虛。血虛則筋急也。

其脈沉者，榮氣微也。

其脈浮，而汗出如流珠者，衛氣衰也。

榮氣微者，加燒針，則血流不行，更發熱而躁煩也。

脈藹藹如車蓋者，名曰陽結也。

脈纍纍如循長竿者，名曰陰結也。

脈瞥瞥如羹上肥者，陽氣微也。

脈縈縈如蜘蛛絲者，陽氣衰也。

脈綿綿如瀉漆之絕者，亡其血也。


陰陽相摶，名曰動。陽動則汗出，陰動則發熱。形冷惡寒者，此三焦傷也。

陽脈浮大而濡，陰脈浮大而濡，陰脈與陽脈同等者，名曰緩也。

脈浮而緊者，名曰弦也。弦者狀如弓弦，按之不移也。脈緊者，如轉索無常也。

脈弦而大，弦則為減，大則為芤。減則為寒，芤則為虛。寒虛相搏，此名為革。婦人則半產漏下，男子則亡血失精。


若脈浮而數，按之不芤，此人本不虛；若欲自解，但汗出耳，不發戰也。

問曰：病有不戰不汗出而解者，何也？荅曰：其脈自微，此以曾經發汗、若吐、若下、若亡血，以內無津液，此陰陽自和，必自愈，故不戰不汗出而解也。

問曰：脈病欲知愈未愈者，何以別之？荅曰：寸口、關上、尺中三處，大小、浮沉、遲數同等，雖有寒熱不解者，此脈陰陽為和平，雖劇當愈。

問曰：凡病欲知何時得？何時愈？荅曰：假令夜半得病，明日日中愈；日中得病，夜半愈。何以言之？日中得病，夜半愈者，以陽得陰則解也。夜半得病，明日日中愈者，以陰得陽則解也。

趺陽脈浮而濇，少陰脈如經也，其病在脾，法當下利。何以知之？若脈浮大者，氣實血虛也。今趺陽脈浮而濇，故知脾氣不足，胃氣虛也。以少陰脈弦而浮，纔見此為調脈，故稱如經也。若反滑而數者，故知當屎膿也。


趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所為也。榮衛內陷，其數先微，脈反但浮，其人必大便硬，氣噫而除。何以言之？本以數脈動脾，其數先微，故知脾氣不治，大便硬，氣噫而除。今脈反浮，其數改微，邪氣獨留，心中則飢，邪熱不殺穀，潮熱發渴，數脈當遲緩，脈因前後度數如法，病者則飢。數脈不時，則生惡瘡也。

脈浮而大，心下反硬，有熱屬藏者，攻之，不令發汗。屬府者，不令溲數。溲數則大便硬，汗多則熱愈，汗少則便難，脈遲尚未可攻。脈浮而洪，身汗如油，喘而不休，水漿不下，體形不仁，乍靜乍亂，此為命絕也。又未知何藏先受其災，若汗出髮潤，喘不休者，此為肺先絕也。陽反獨留，形體如煙熏，直視搖頭，此心絕也。脣吻反青，四肢漐習者，此為肝絕也。環口黧黑，柔汗發黃者，此為脾絕也。溲便遺失、狂言、目反直視者，此為腎絕也。又未知何藏陰陽前絕，若陽氣前絕，陰氣後竭者，其人死，身色必青；陰氣前絕，陽氣後竭者，其人死，身色必赤，腋下溫，心下熱也。

趺陽脈浮，浮則為虛，浮虛相搏，故令氣䭇，言胃氣虛竭也。脈滑則為噦，此為醫咎，責虛取實，守空迫血。脈浮鼻中燥者，必衂也。


脈浮而遲，面熱赤而戰惕者，六七日當汗出而解；反發熱者差遲。遲為無陽，不能作汗，其身必痒也。

寸口脈陰陽俱緊者，法當清邪中於上焦，濁邪中於下焦。清邪中上，名曰潔也；濁邪中下，名曰渾也。陰中於邪，必內慄也。表氣微虛，裏氣不守，故使邪中於陰也。陽中於邪，必發熱、頭痛、項強、頸攣、腰痛、脛酸，所為陽中霧露之氣。故曰清邪中上，濁邪中下。陰氣為慄，足膝逆冷，便溺妄出。表氣微虛，裏氣微急，三焦相溷，內外不通。上焦怫鬱，藏氣相熏，口爛食齗也。中焦不治，胃氣上衝，脾氣不轉，胃中為濁。榮衛不通，血凝不流。若衛氣前通者，小便赤黃，與熱相搏，因熱作使，遊於經絡，出入藏府，熱氣所過，則為癰膿。若陰氣前通者，陽氣厥微，陰無所使，客氣內入，嚏而出之，聲嗢咽塞。寒厥相逐，為熱所擁，血凝自下，狀如豚肝，陰陽俱厥，脾氣孤弱，五液注下。下焦不闔，清便下重，令便數難，臍築湫痛，命將難全。

脈陰陽俱緊，至於吐利，其脈獨不解，緊去入安，此為欲解。若脈遲至六七日不欲食，此為晚發，水停故也，為未解；食自可者為欲解。

病六七日，手足三部脈皆至，大煩而口噤不能言，其人躁擾者，必欲解也。若脈和，其人大煩，目重，臉內際黃者，此為欲解也。

脈浮而滑，浮為陽，滑為實，陽實相搏，其脈數疾，衛氣失度，浮滑之脈數疾，發熱汗出者，此為不治。

傷寒欬逆上氣，其脈散者死，謂其形損故也。