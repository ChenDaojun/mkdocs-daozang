> **太陽病，項背強几几，無汗惡風，葛根湯主之。**


**葛根湯方**

葛根四兩　麻黃三兩（去節）　桂枝二兩（去皮）　生薑三兩（切）　甘草二兩（炙）　芍藥二兩 大棗十二枚（擘）

上七味，以水一斗，先煮麻黃、葛根，減六升，去白沫；內諸藥，煮取三升，去滓，溫服一升。覆取微似汗。

　　太陽與陽明合病者，必自下利，葛根湯主之。

　　太陽與陽明合病，不下利，但嘔者，葛根加半夏湯主之。

**葛根加半夏湯方**

葛根四兩　麻黃三兩（去節）　甘草二兩（炙）　芍藥二兩　桂枝二兩（去皮）　生薑二兩（切）半夏半升（洗）　大棗十二枚（擘）

上八味，以水一斗，先煮葛根、麻黃，減二升，去白沫，內諸藥，煮取三升，去滓，溫服一升。覆取微似汗。

　　太陽病，桂枝證，醫反下之，利遂不止，脈促者，表未解也；喘而汗出者，葛根黃芩黃連湯主之。

**葛根黃芩黃連湯方**

葛根半斤　甘草二兩（炙）　黃芩三兩　黃連三兩

上四味，以水八升，先煮葛根，減二升，內諸藥，煮取二升，去滓，分溫再服。

　　太陽病，頭痛，發熱，身疼，腰痛，骨節疼痛，惡風，無汗而喘者，麻黃湯主之。

**麻黃湯方**

麻黃三兩（去節）　桂枝二兩（去皮）　甘草一兩（炙）　杏仁七十箇（去皮尖）

上四味，以水九升，先煮麻黃，減二升，去上沫；內諸藥；煮取二升半，去滓，溫服八合。覆取微似汗，不須啜粥。餘如桂枝法將息。

　　太陽與陽明合病，喘而胸滿者，不可下，宜麻黃湯。

　　太陽病，十日已去，脈浮細而嗜臥者，外已解也。設胸滿脅痛者，與小柴胡湯。脈但浮者，與麻黃湯。

　　太陽中風，脈浮緊，發熱惡寒，身疼痛，不汗出而煩躁者，大青龍湯主之。若脈微弱，汗出惡風者，不可服之，服之則厥逆，筋惕肉瞤，此為逆也。

**大青龍湯方**

麻黃六兩（去節）　桂枝二兩（去皮）　甘草二兩（炙）　杏仁四十枚（去皮尖）　生薑三兩（切）大棗十枚（擘）　石膏如雞子大（碎）

上七味，以水九升，先煮麻黃，減二升，去上沫，內諸藥，煮取三升，去滓，溫服一升，取微似汗。汗出多者，溫粉粉之。一服汗者，停後服。若複服，汗多亡陽，遂虛，惡風、煩躁、不得眠也。

　　傷寒脈浮緩，身不疼，但重，乍有輕時，無少陰證者，大青龍湯發之。

　　傷寒表不解，心下有水氣，乾嘔，發熱而咳，或渴，或利，或噎，或小便不利，少腹滿，或喘者，小青龍湯主之。

**小青龍湯方**

麻黃（去節）　芍藥　細辛　乾薑　甘草（炙）　桂枝（去皮）各三兩　五味子半升　半夏（洗）半升

上八味，以水一升，先煮麻黃，減二升，去上沫；內諸藥，取三升，去滓，溫服一升。若渴者，去半夏，加栝蔞根三兩；若微利者，去麻黃，加蕘花（如一雞子，熬令赤色）；若噎者，去麻黃，加附子一枚（炮），若小便不利、少腹滿者，去麻黃，加茯苓四兩；若喘者，去麻黃，加杏仁半升（去皮尖）。且蕘花不治利，麻黃主喘。今此語反之，疑非仲景意。

　　傷寒心下有水氣，咳而微喘，發熱不渴。服湯已，渴者，此寒去欲解也。小青龍湯主之。

　　太陽病，外證未解，脈浮弱者，當以汗解，宜桂枝湯。

　　太陽病，下之微喘者，表未解故也，桂枝加厚朴杏子湯主之。

**桂枝加厚朴杏子湯方**

桂枝三兩（去皮）　甘草二兩（炙）　生薑三兩（切）　芍藥三兩　大棗十二枚（擘）　厚朴二兩（炙，去皮）　杏仁五十枚（去皮尖）
上七味，以水七升，微火煮取三升，去滓，溫服一升，覆取微似汗。

　　太陽病，外證未解，不可下也，下之為逆，欲解外者，宜桂枝湯。

　　太陽病，先發汗不解，而復下之，脈浮者不愈。浮為在外，而反下之，故令不愈，今脈浮，故知在外，當須解外則愈，宜桂枝湯。

　　太陽病，脈浮緊，無汗，發熱，身疼痛，八九日不解，表證仍在，此當發其汗。服藥已微除，其人發煩目瞑，劇者必衄，衄乃解，所以然者，陽氣重故也，麻黃湯主之。

　　太陽病，脈浮緊，發熱，身無汗，自衄者愈。

　　二陽併病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之為逆，如此可小發汗。設面色緣緣正赤者，陽氣怫鬱在表，當解之，熏之。若發汗不徹，不足言，陽氣怫鬱不得越，當汗不汗，其人躁煩，不知痛處，乍在腹中，乍在四肢，按之不可得，其人短氣但坐，以汗出不徹故也。更發汗則愈，何以知汗出不徹？以脈澀故知也。

　　脈浮數者，法當汗出而愈。若下之，身重心悸者，不可發汗，當自汗出乃解。所以然者，尺中脈微，此裏虛。須表裏實，津液自和，便自汗出愈。

　　脈浮緊者，法當身疼痛，宜以汗解之，假令尺中遲者，不可發汗，何以知然？以榮氣不足，血少故也。

　　脈浮者，病在表，可發汗，宜麻黃湯。

　　脈浮而數者，可發汗，宜麻黃湯。

　　病常自汗出者，此為榮氣和，榮氣和者，外不諧，以衛氣不共榮氣諧和故爾，以榮行脈中，衛行脈外，復發其汗，榮衛和則愈，宜桂枝湯。

　　病人藏無他病，時發熱、自汗出而不愈者，此衛氣不和也，先其時發汗則愈，宜桂枝湯。

　　傷寒脈浮緊，不發汗，因致衄者，麻黃湯主之。

　　傷寒不大便六七日，頭痛有熱者，與承氣湯，其小便清者，知不在裏，仍在表也，當須發汗；若頭痛者，必衄，宜桂枝湯。

　　傷寒發汗已解，半日許復煩，脈浮數者，可更發汗，宜桂枝湯。

　　凡病，若發汗，若吐，若下，若亡血，亡津液。陰陽自和者，必自愈。

　　大下之後，復發汗，小便不利者，亡津液故也。勿治之，得小便利，必自愈。

　　下之後，復發汗，必振寒，脈微細。所以然者，以內外俱虛故也。

　　下之後，復發汗，晝日煩躁不得眠，夜而安靜，不嘔不渴，無表證，脈沉微，身無大熱者，乾薑附子湯主之。

**乾薑附子湯方**

乾薑一兩　附子一枚（生用，去皮，切八片）

上二味，以水三升，煮取一升，去滓，頓服。上二味，以水三升，煮取一升，去滓，

　　六二、發汗後，身疼痛，脈沉遲者，桂枝加芍藥生薑各一兩人參三兩新加湯主之。

**桂枝加芍藥生薑各一兩人參三兩新加湯方**

桂枝三兩（去皮）　芍藥四兩　甘草二兩（炙）　人參三兩　大棗十二枚（擘）　生薑四兩

上六味，以水一斗二升，煮取三升，去滓，溫服一升。

　　發汗後，不可更行桂枝湯，汗出而喘，無大熱者，可與麻黃杏仁甘草石膏湯。

**麻黃杏仁甘草石膏湯方**

麻黃四兩（去節）　杏仁五十箇（去皮尖）　甘草二兩（炙）　石膏半斤（碎、綿裹）

上四味，以水七升，煮麻黃，減二升，去上沫；內諸藥，煮取二升，去滓，溫服一升。

　　發汗過多，其人叉手自冒心，心下悸，欲得按者，桂枝甘草湯主之。

**桂技甘草湯方**

桂枝四兩（去皮）　甘草二兩（炙）

上二味，以水三升，煮取一升，去滓，頓服。

　　發汗後，其人臍下悸者，欲作奔豚，茯苓桂枝甘草大棗湯主之。


**茯苓桂枝甘草大棗湯方**

茯苓半斤　桂枝四兩（去皮）　甘草二兩（炙）　大棗十五枚（擘）

上四味，以甘瀾水一斗，先煮茯苓，減二升；內諸藥，煮取三升，去滓，溫服一升，日三服。作甘瀾水法：取水二斗，置大盆內，以杓揚之，水上有珠子五六千顆相逐，取用之。

　　發汗後，腹脹滿者，厚朴生薑半夏甘草人參湯主之。



**厚朴生薑半夏甘草人參湯方**

厚朴半斤（炙，去皮）　生薑半斤（切）　半夏半升（洗）　甘草二兩（炙）　人參一兩

上五味，以水一斗，煮取三升，去滓，溫服一升，日三服。

　　傷寒若吐若下後，心下逆滿，氣上衝胸，起則頭眩，脈沉緊，發汗則動經，身為振振搖者，茯苓桂枝白朮甘草湯主之。

**茯苓桂枝白朮甘草湯方**

茯苓四兩　桂枝三兩（去皮）　白朮　甘草各二兩（炙）

上四味，以水六升，煮取三升，去滓，分溫三服。

　　發汗，病不解，反惡寒者，虛故也，芍藥甘草附子湯主之。

**芍藥甘草附子湯方**

芍藥　甘草各三兩（炙）　附子一枚（炮，去皮，破八片）

上三味，以水五升，煮取一升五合，去滓，分溫三服。

　　發汗，若下之，病仍不解，煩躁者，茯苓四逆湯主之。

**茯苓四逆湯方**

茯苓四兩　人參一兩　附子一枚（生用，去皮，破八片）　甘草二兩（炙）　乾薑一兩半

上五味，以水五升，煮取三升，去滓，溫服七合，日二服。

　　發汗後惡寒者，虛故也。不惡寒但熱者，實也。當和胃氣，與調胃承氣湯。

　　太陽病，發汗後，大汗出，胃中乾，煩躁不得眠，欲得飲水者，少少與飲之，令胃氣和則愈。若脈浮，小便不利，微熱消渴者，五苓散主之。

**五苓散方**

豬苓十八銖（去皮）　澤瀉一兩六銖　白朮十八銖　株茯苓十八銖　桂枝半兩（去皮）

上五味，搗爲散，以白飲和服方寸匕，日三服。多飲暖水，汗出愈。如法將息。

　　發汗已，脈浮數，煩渴者，五苓散主之。

　　傷寒汗出而渴者，五苓散主之；不渴者，茯苓甘草湯主之。

**茯苓甘草湯方**

茯苓二兩　桂枝二兩（去皮）　甘草一兩（炙）生薑三兩（切）

上四味，以水四升，煮取二升，去滓，分溫三服。

　　中風發熱，六七日不解而煩，有表裏證，渴欲飲水，水入則吐者，名曰水逆，五苓散主之。

　　未持脈時，病人手叉自冒心，師因教試令咳，而不咳者，此必兩耳聾無聞也。所以然者，以重發汗，虛，故如此。發汗後，飲水多，必喘；以水灌之，亦喘。

　　發汗後，水藥不得入口，爲逆；若更發汗，必吐下不止。發汗吐下後，虛煩不得眠，若劇者，必反復顛倒，心中懊憹，梔子豉湯主之。若少氣者，梔子甘草豉湯主之；若嘔者，梔子生薑豉湯主之。


**梔子豉湯方**
梔子十四箇（擘）　香豉四合（綿裹）

上二味，以水四箇，先煮梔子得二分半；內豉，煮取一升半，去滓，分爲二服，溫進一服（得吐者，止後服）。

**梔子甘草豉湯方**

梔子十四箇（擘）　甘草二兩（炙）　香豉四合（綿裹）

上三味，以水四升，先煮梔子、甘草取二升半，內豉，煮取一升半，去滓，分二服，溫進一服（得吐者，止後服）。

**梔子生薑豉湯方**

梔子十四箇（擘）　生薑五兩（切）　香豉四合（綿裹）

上三味，以水四升，先煮梔子、生薑取二升半；內豉，煮取一升半，去滓，分二服，溫進一服（得吐者，止後服）。

　　發汗，若下之，而煩熱，胸中窒者，梔子豉湯主之。

　　傷寒五六日，大下之後，身熱不去，心中結痛者，未欲解也，梔子豉湯主之。

　　傷寒下後，心煩腹滿，臥起不安者，梔子厚朴湯主之。

**梔子厚朴湯方**

梔子十四箇（擘）　厚朴四兩（炙，去皮）枳實四枚（水浸，炙令黃）

上三味，以水三升半，煮取一升半，去滓，分二服，溫進一服（得吐者，止後服）。

　　傷寒，醫以丸藥大下之，身熱不去，微煩者，梔子乾薑湯主之。

**梔子乾薑湯方**

梔子十四箇（擘）　乾薑二兩

上二味，以水三升半，煮取一升半，去滓，分二服，溫進一服（得吐者，止後服）。

　　凡用梔子湯，病人舊微溏者，不可與服之。

　　太陽病發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。

**真武湯方**

茯苓　芍藥　生薑各三兩（切）　白朮二兩　附子一枚（炮，去皮，破八片）

上五味，以水八升，煮取三升，去滓，溫服七合，日三服。

　　咽喉乾燥者，不可發汗。

　　淋家，不可發汗，汗出必便血。

　　瘡家，雖身疼痛，不可發汗，汗出則痙。

　　衄家，不可發汗，汗出必額上陷，脈急緊，直視不能眴，不得眠。

　　亡血家，不可發汗，發汗則寒慄而振。

　　汗家，重發汗，必恍惚心亂，小便已陰疼，與禹餘糧丸。

**禹餘糧丸方**

禹餘糧四兩　人參三兩　附子二枚　五味子三合　茯苓三兩　乾薑三兩

上六味，蜜為丸，如梧桐子大，每服二十丸。

　　病人有寒，復發汗，胃中冷，必吐蚘。

　　本發汗，而復下之，此為逆也。若先發汗，治不為逆。本先下之，而反汗之，為逆，若先下之，治不為逆。

　　傷寒，醫下之，續得下利清穀不止，身疼痛者，急當救裏。後身疼痛，清便自調者，急當救表。救裏宜四逆湯，救表宜桂枝湯。

　　病發熱，頭痛，脈反沉，若不差，身體疼痛，當救其裏，宜四逆湯。

　　太陽病，先下而不愈，因復發汗，以此表裏俱虛，其人因致冒。冒家汗出自愈。所以然者，汗出表和故也。裏未和，然後復下之。

　　太陽病未解，脈陰陽俱停，必先振慄汗出而解。但陽脈微者，先汗出而解；但陰脈微者，下之而解。若欲下之，宜調胃承氣湯。

　　太陽病，發熱汗出者，此為榮弱衛強，故使汗出，欲救邪風者，宜桂枝湯。

　　傷寒五六日，中風，往來寒熱，胸脅苦滿，嘿嘿不欲飲食，心煩喜嘔。或胸中煩而不嘔，或渴，或腹中痛，或脅下痞鞕，或心下悸、小便不利，或不渴、身有微熱，或咳者，小柴胡湯主之。

**小柴胡湯方**

柴胡半斤　黃芩三兩了　人參三兩　半夏半升（洗）　甘草（炙）　生薑各三兩（切）　大棗十二枚（擘）

上七味，以水一斗二升，煮取六升，去滓，再煎取三升，溫服一升，日三服。若胸中煩而不嘔者，去半夏、人參，加栝蔞實一枚；若渴者，去半夏，加人參合前成四兩半、栝蔞根四兩，若腹中痛者，去黃岑，加芍藥三兩；若脅下痞硬者，去大棗，加牡蠣四兩；若心下悸、小便不利者，去黃芩，加茯苓四兩；若不渴、外有微熱者，去人參，加桂枝三兩，溫服微汗愈；若咳者，去人參、大棗、生薑，加五味子半升、乾薑二兩。

　　血弱氣盡，腠理開，邪氣因入，與正氣相搏，結於脅下，正邪分爭，往來寒熱，休作有時，嘿嘿不欲飲食，藏府相連，其痛必下，邪高痛下，故使嘔也，小柴胡湯主之。服柴胡湯已，渴者屬陽明，以法治之。

　　得病六七日，脈遲浮弱，惡風寒，手足溫，醫二三下之，不能食而脅下滿痛，面目及身黃，頸項強，小便難者，與柴胡湯，後必下重。本渴飲水而嘔者，柴胡不中與也，食穀者噦。

　　傷寒四五日，身熱，惡風，頸項強，脅下滿，手足溫而渴者，小柴胡湯主之。

　　傷寒，陽脈澀，陰脈弦，法當腹中急痛，先與小建中湯，不差者，與小柴胡湯主之。

**小建中湯方**

桂枝三兩（去皮）　甘草二兩（炙）　大棗十二枚（擘）　芍藥六兩　生薑三兩（切）　膠飴一升

上六味，以水七升，煮取三升，去滓；內飴，更上微火消解，溫服一升，日三服。嘔家不可用建中湯，以甜故也。

　　傷寒中風，有柴胡證，但見一證便是，不必悉具。凡柴胡湯病證而下之，若柴胡證不罷者，復與柴胡湯，必蒸蒸而振，卻復發熱汗出而解。

　　傷寒二三日，心中悸而煩者，小建中湯主之。

　　太陽病，過經十餘日，反二三下之。後四五日，柴胡證仍在者，先與小柴胡湯；嘔不止，心下急，鬱鬱微煩者，為未解也，與大柴胡湯下之則愈。

**大柴胡湯方**

柴胡半斤　黃芩三兩　芍藥三兩　半夏半升（洗）　生薑五兩（切）　枳實四枚（炙）　大棗十二枚（擘）

上七味，以水一斗二升，煮取六升，去滓，再煎（取三升），溫服一升，日三服。一方，加大黃二兩。若不加，恐不爲大柴胡湯。

　　傷寒十三日不解，胸脅滿而嘔，日晡所發潮熱，已而微利。此本柴胡證，下之以不得利，今反利者，知醫以丸藥下之，此非其治也。潮熱者，實也。先宜服小柴胡湯以解外，後以柴胡加芒硝湯主之。

**柴胡加芒硝湯方**

柴胡二兩十六銖　黃芩一兩　人參一兩　甘草一兩（炙）　生薑一兩（切）　半夏二十銖（洗）　大棗四枚（擘）　芒硝二兩

上八味，以水四升，煮取二升，去滓，內芒硝，更煮微沸，分溫再服。不解，更作。

　　傷寒十三日，過經，譫語者，以有熱也，當以湯下之。若小便利者，大便當鞕，而反下利，脈調和者，知醫以丸藥下之，非其治也。若自下利者，脈當微厥，今反和者，此為內實也，調胃承氣湯主之。

　　太陽病不解，熱結膀胱，其人如狂，血自下，下者愈。其外不解者，尚未可攻，當先解其外。外解已，但少腹急結者，乃可攻之，宜桃核承氣湯。

**桃核承氣湯方**

桃仁五十箇（去皮尖）　大黃四兩　桂枝二兩（去皮）　甘草二兩（炙）　芒硝二兩

上五味，以水七升，煮取二升半，去滓，內芒硝，更上火微沸，下火，先食溫服五合，日三服，當微利。

　　傷寒八九日，下之，胸滿煩驚，小便不利，譫語，一身盡重，不可轉側者，柴胡加龍骨牡蠣湯主之。

**柴胡加龍骨牡蠣湯方**

柴胡四兩　龍骨　黃芩　生薑（切）　鉛丹　人參　桂枝（去皮）　茯苓各一兩半　半夏二合半（洗）　大黃二兩　牡蠣　一兩半（熬）　大棗六枚（擘）

上十二味，以水八升，煮取四升，內大黃切如棋子，更煮一兩沸，去滓，溫服一升。

　　傷寒腹滿譫語，寸口脈浮而緊，此肝乘脾也，名曰縱，刺期門。

　　傷寒發熱，嗇嗇惡寒，大渴欲飲水，其腹必滿，自汗出，小便利，其病欲解，此肝乘肺也，名曰橫，刺期門。

　　太陽病二日，反躁，凡熨其背而大汗出，大熱入胃，胃中水竭，躁煩，必發譫語。十餘日，振慄，自下利者，此為欲解也。故其汗從腰以下不得汗，欲小便不得，反嘔，欲失溲，足下惡風，大便鞕，小便當數而反不數及不多，大便已，頭卓然而痛，其人足心必熱，穀氣下流故也。

　　太陽病中風，以火劫發汗，邪風被火熱，血氣流溢，失其常度。兩陽相熏灼，其身發黃。陽盛則欲衄，陰虛小便難。陰陽俱虛竭，身體則枯燥，但頭汗出，劑頸而還，腹滿，微喘，口乾咽爛，或不大便，久則譫語，甚者至噦，手足躁擾，捻衣摸床，小便利者，其人可治。

　　傷寒脈浮，醫以火迫劫之，亡陽，必驚狂，臥起不安者，桂枝去芍藥加蜀漆牡蠣龍骨救逆湯主之。

**桂枝去芍藥加蜀漆牡蠣龍骨救逆湯方**

桂枝三兩（去皮）　甘草二兩（炙）　生薑三兩（切）　大棗十二枚（擘）　牡蠣五兩（熬）　蜀漆三兩（洗去腥）　龍骨四兩
上七味，以水一斗二升，先煮蜀漆減二升；內諸藥，煮取三升，去滓，溫服一升。

　　形作傷寒，其脈不弦緊而弱，弱者必渴，被火必譫語，弱者發熱脈浮，解之當汗出愈。

　　太陽病，以火熏之，不得汗，其人必躁。到經不解，必清血，名爲火邪。

　　脈浮，熱甚，而反灸之，此為實，實以虛治，因火而動，必咽燥，吐血。

　　微數之脈，慎不可灸。因火為邪，則為煩逆，追虛逐實，血散脈中，火氣雖微，內攻有力，焦骨傷筋，血難復也。脈浮，宜以汗解。用火灸之，邪無從出，因火而盛，病從腰以下必重而痹，名火逆也。欲自解者，必當先煩，煩乃有汗而解。何以知之？脈浮，故知汗出解。

　　燒針令其汗，針處被寒，核起而赤者，必發奔豚。氣從少腹上衝心者，灸其核上各一壯，與桂枝加桂湯，更加桂二兩也。

**桂枝加桂湯方**

桂枝三兩（去皮）　芍藥三兩　生薑三兩（切）　甘草二兩（炙）　大棗十二枚（擘）

上五味，以水七升，煮取三升，去滓，溫服一升。

　　火逆下之，因燒針煩躁者，桂枝甘草龍骨牡蠣湯主之。

**桂枝甘草龍骨牡蠣湯方**

桂枝一兩（去皮）　甘草二兩（炙）　牡蠣二兩（熬）　龍骨二兩

上四味，以水五升，煮取二升半，去滓，溫服八合，日三服。

　　太陽傷寒者，加溫針，必驚也。

　　太陽病，當惡寒發熱，今自汗出，反不惡寒發熱，關上脈細數者，以醫吐之過也。一二日吐之者，腹中飢，口不能食；三四日吐之者，不喜糜粥，欲食冷食，朝食暮吐，以醫吐之所致也，此為小逆。

　　太陽病吐之，但太陽病當惡寒，今反不惡寒，不欲近衣，此為吐之內煩也。

　　病人脈數，數為熱，當消穀引食，而反吐者，此以發汗，令陽氣微，膈氣虛，脈乃數也。數為客熱，不能消穀，以胃中虛冷，故吐也。

　　太陽病，過經十餘日，心下溫溫欲吐，而胸中痛，大便反溏，腹微滿，鬱鬱微煩，先此時自極吐下者，與調胃承氣湯。若不爾者，不可與。但欲嘔，胸中痛，微溏者，此非柴胡湯證，以嘔，故知極吐下也。

　　太陽病，六七日表證仍在，脈微而沉，反不結胸，其人發狂者，以熱在下焦，少腹當鞕滿，小便自利者，下血乃愈。所以然者，以太陽隨經，瘀熱在裏故也，抵當湯主之。

**抵當湯方**

水蛭（熬）　虻蟲各三十箇（去翅足，熬）　桃仁二十箇（去皮尖）　大黃三兩（酒洗）

上四味，以水五升，煮取三升，去滓，溫服一升。不下，更服。

　　太陽病，身黃，脈沉結，少腹鞕，小便不利者，為無血也。小便自利，其人如狂者，血證諦也，抵當湯主之。

　　傷寒有熱，少腹滿，應小便不利，今反利者，為有血也，當下之，不可餘藥，宜抵當丸。

**抵當丸方**

水蛭二十箇（熬）　虻蟲二十箇（去翅足，熬）　桃仁二十五箇（去皮尖）　大黃三兩

上四味，搗分四丸，以水一升煮一丸，取七合服之。日卒時當下血，若不下者，更服。

　　太陽病，小便利者，以飲水多，必心下悸，小便少者，必苦裏急也。