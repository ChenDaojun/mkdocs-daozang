夫風之為病，當半身不遂，或但臂不遂者，此為痹。脈微而數，中風使然。

寸口脈浮而緊，緊則為寒，浮則為虛；寒虛相搏，邪在皮膚；浮者血虛，絡脈空虛；賊邪不瀉，或左或右；邪氣反緩；正氣即急，正氣引邪，喎僻不遂。邪在於絡，肌膚不仁；邪在於經，即重不勝；邪入於腑，即不識人；邪入於臟，舌即難言，口吐涎。

**侯氏黑散：治大風四肢煩重，心中惡寒不足者。《外臺》治風癲。**

菊花四十分　白朮十分　細辛三分　茯苓三分　牡蠣三分　桔梗八分　防風十分人參三分　礬石三分　黃芩五分　當歸三分　乾薑三分　芎藭三分　桂枝三分

上十四味，杵為散，酒服方寸匕，日一服，初服二十日，溫酒調服，禁一切魚肉大蒜，常宜冷食，六十日止，即藥積在腹中不下也。熱食即下矣，冷食自能助藥力。

寸口脈遲而緩，遲則為寒，緩則為虛；營緩則為亡血，衛緩則為中風。邪氣中經，則身癢而癮疹；心氣不足，邪氣入中，則胸滿而短氣。

**風引湯：除熱癱癇。**

大黃　乾薑　龍骨各四兩　桂枝三兩　甘草　牡蠣各二兩　寒水石　滑石　赤石脂　白石脂　紫石英　石膏各六兩

上十二味，杵，粗篩，以韋囊盛之，取三指撮，井花水三升，煮三沸，溫服一升。〈治大人風引，少小驚癇瘛瘲，日數十發，醫所不療，除熱方。巢氏云：腳氣宜風引湯。〉

**防己地黃湯：治病如狂狀，妄行，獨語不休，無寒熱，其脈浮。**

防己一錢　桂枝三錢　防風三錢　甘草二錢

上四味，以酒一杯，浸之一宿，絞取汁，生地黃二斤，㕮咀，蒸之如斗米飯久，以銅器盛其汁，更絞地黃汁，和，分再服。

**頭風摩散方：**

大附子一枚（炮）　鹽等分

上二味為散，沐了，以方寸匕，已摩疢上，令藥力行。

---

寸口脈沉而弱，沉即主骨，弱即主筋，沉即為腎，弱即為肝。汗出入水中，如水傷心，歷節黃汗出，故曰歷節。

趺陽脈浮而滑，滑則穀氣實，浮則汗自出。

少陰脈浮而弱，弱則血不足，浮則為風，風血相搏，即疼痛如掣。

盛人脈澀小，短氣，自汗出，歷節痛，不可屈伸，此皆飲酒汗出當風所致。

諸肢節疼痛，身體魁羸，腳腫如脫，頭眩短氣，溫溫欲吐，桂枝芍藥知母湯主之。

**桂枝芍藥知母湯方**：

桂枝四兩　芍藥三兩　甘草二兩　麻黃二兩　生薑五兩　白朮五兩　知母四兩　防風四兩　附子二枚（炮）

上九味，以水七升，煮取二升，溫服七合，日三服。

味酸則傷筋，筋傷則緩，名曰泄。鹹則傷骨，骨傷則痿，名曰枯。枯泄相搏，名曰斷泄。營氣不通，衛不獨行，營衛俱微，三焦無所御，四屬斷絕，身體羸瘦，獨足腫大，黃汗出，脛冷。假令發熱，便為歷節也。

病歷節不可屈伸，疼痛，烏頭湯主之。

**烏頭湯方**：治腳氣疼痛，不可屈伸。

麻黃　芍藥　黃耆各三兩　甘草三兩（炙）　川烏五枚㕮咀，以蜜二升，煎取一升，即出烏頭）

上五味，㕮咀四味，以水三升，煮取一升，去滓，內蜜煎中，更煎之，服七合。不知，盡服之。

**礬石湯**：治腳氣衝心。

礬石二兩

上一味，以漿水一斗五升，煎三五沸，浸腳良。

## 【附方】

**《古今錄驗》續命湯**：治中風痱，身體不能自收持，口不能言，冒昧不知痛處，或拘急不得轉側。〈姚云：與大續命同，兼治婦人產後出血者，及老人小兒。〉

麻黃　桂枝　當歸　人參　石膏　乾薑　甘草各三兩　芎藭一兩　杏仁四十枚

上九味，以水一斗，煮取四升，溫服一升，當小汗，薄覆脊，憑几坐，汗出則癒；不汗，更服。無所禁，勿當風。並治但伏不得臥，咳逆上氣，面目浮腫。

**《千金》三黃湯**：治中風手足拘急，百節疼痛，煩熱心亂，惡寒，經日不欲飲食。

麻黃五分　獨活四分　細辛二分　黃耆二分　黃芩三分

上五味，以水六升，煮取二升，分溫三服，一服小汗，二服大汗。心熱加大黃二分，腹滿加枳實一枚，氣逆加人參三分，悸加牡蠣三分，渴加栝蔞根三分，先有寒加附子一枚。

**《近效方》朮附湯**：治風虛頭重眩，苦極，不知食味，暖肌補中，益精氣。

白朮二兩　甘草一兩（炙）　附子一枚半（炮去皮）

上三味，剉，每五錢匕，薑五片，棗一枚。水盞半，煎七成，去滓，溫服。

**崔氏八味丸**：治腳氣上入，少腹不仁。

乾地黃八兩　山茱萸四兩　薯蕷四兩　澤瀉　茯苓　牡丹皮各三兩　桂枝一兩　附子一兩（炮）

上八味，末之，煉蜜和丸，梧子大。酒下十五丸，日再服。

**《千金方》越婢加朮湯**：治肉極，熱則身體津脫，腠理開，汗大泄，厲風氣，下焦腳弱。

麻黃六兩　石膏半斤　生薑二兩　甘草二兩　白朮四兩　大棗十五枚

上六味，以水六升，先煮麻黃去沫，內諸藥，煮取三升，分溫三服。惡風加附子一枚，炮。