趺陽脈微弦，法當腹滿，不滿者必便難，兩胠疼痛，此虛寒從下上也，當與溫藥服之。

病者腹滿，按之不痛為虛，痛者為實，可下之；舌黃未下者，下之黃自去。

腹滿時減，復如故，此為寒，當與溫藥。

病者痿黃，躁而不渴，胸中寒實，而利不止者，死。

寸口脈弦者，即脅下拘急而痛，其人嗇嗇惡寒也。

夫中寒家，喜欠，其人清涕出，發熱色和者，善嚏。

中寒，其人下利，以裏虛也，欲嚏不能，此人肚中寒。〈一云痛。〉

夫瘦人繞臍痛，必有風冷，穀氣不行，而反下之，其氣必衝；不衝者，心下則痞也。

病腹滿，發熱十日，脈浮而數，飲食如故，厚朴七物湯主之。

腹中寒氣，雷鳴切痛，胸脅逆滿，嘔吐，附子粳米湯主之。

痛而閉者，厚朴三物湯主之。

按之心下滿痛者，此為實也，當下之，宜大柴胡湯。

腹滿不減，減不足言，當須下之，宜大承氣湯。

心胸中大寒痛，嘔不能飲食，腹中滿，上衝皮起，出見有頭足，上下痛而不可觸近，大建中湯主之。

脅下偏痛，發熱，其脈緊弦，此寒也，以溫藥下之，宜大黃附子湯。

寒氣厥逆，赤丸主之。

腹痛，脈弦而緊，弦則衛氣不行，即惡寒，緊則不欲食，邪正相搏，即為寒疝。 寒疝繞臍痛，若發則白汗出，手足厥冷，其脈沉緊者，大烏頭煎主之。

寒疝腹中痛，及脅痛裏急者，當歸生薑羊肉湯主之。

寒疝腹中痛，逆冷，手足不仁，若身疼痛，灸刺諸藥不能治，抵當烏頭桂枝湯主之。

其脈數而緊，乃弦，狀如弓弦，按之不移。脈數弦者，當下其寒；脈緊大而遲者，必心下堅；脈大而緊者，陽中有陰，可下之。


## 【附方】

問曰：人病有宿食，何以別之？師曰：寸口脈浮而大，按之反澀，尺中亦微而澀，故知有宿食，大承氣湯主之。

脈數而滑者，實也，此有宿食，下之愈，宜大承氣湯。

下利不欲食者，有宿食也，當下之，宜大承氣湯。

宿食在上脘，當吐之，宜瓜蒂散。

脈緊如轉索無常者，有宿食也。

脈緊，頭痛風寒，腹中有宿食不化也。`一云寸口脈緊。`