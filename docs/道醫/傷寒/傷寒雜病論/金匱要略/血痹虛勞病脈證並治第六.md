問曰：血痹病從何得之？師曰：夫尊榮人骨弱肌膚盛，重困疲勞汗出，臥不時動搖，加被微風，遂得之。但以脈自微澀，在寸口，關上小緊，宜鍼引陽氣，令脈和緊去則愈。

血痹陰陽俱微，寸口關上微，尺中小緊，外證身體不仁，如風痹狀，黃耆桂枝五物湯主之。

**黃耆桂枝五物湯方**：

黃耆三兩　芍藥三兩　桂枝三兩　生薑六兩　大棗十二枚

上五味，以水六升，煮取二升，溫服七合，日三服，`〈一方有人參〉`。

夫男子平人，脈大為勞，極虛亦為勞。

男子面色薄者，主渴及亡血，卒喘悸，脈浮者，裏虛也。

男子脈虛沉弦，無寒熱，短氣裏急，小便不利，面色白，時目瞑，兼衄，少腹滿，此為勞使之然。

勞之為病，其脈浮大，手足煩，春夏劇，秋冬差，陰寒精自出，酸削不能行。

男子脈浮弱而澀，為無子，精氣清冷。`〈一作泠。〉`

夫失精家少腹弦急，陰頭寒，目眩`〈一作目眶痛〉`，髮落，脈極虛芤遲，為清穀亡血，失精。脈得諸芤動微緊，男子失精，女子夢交，桂枝加龍骨牡蠣湯主之。

**桂枝加龍骨牡蠣湯方**：`〈《小品》云：虛弱浮熱汗出者，除桂，加白薇、附子各三分，故曰二加龍骨湯。〉`

桂枝　芍藥　生薑各三兩　甘草二兩　大棗十二枚　龍骨　牡蠣各三兩

上七味，以水七升，煮取三升，分溫三服。

**天雄散方**：

天雄三兩（炮）　白朮八兩　桂枝六兩　龍骨三兩

上四味、杵為散，酒服半錢匕，日三服，不知，稍增之。

--- 

男子平人，脈虛弱細微者，喜盜汗也。

人年五六十，其病脈大者，痹俠背行，若腸鳴，馬刀俠癭者，皆為勞得之。

脈沉小遲，名脫氣，其人疾行則喘喝，手足逆寒，腹滿，甚則溏泄、食不消化也。

脈弦而大，弦則為減，大則為芤，減則為寒，芤則為虛，虛寒相搏，此名為革。婦人則半產漏下，男子則亡血失精。

虛勞裏急，悸、衄，腹中痛，夢失精，四肢痠疼，手足煩熱，咽乾口燥，小建中湯主之。

**小建中湯方**：
桂枝三兩（去皮）　甘草三兩（炙）　大棗十二枚　芍藥六兩　生薑三兩膠飴一升
上六味，以水七升，煮取三升，去滓，內膠飴，更上微火消解，溫服一升，日三服。`〈嘔家不可用建中湯，以甜故也。〉`
虛勞裏急、諸不足，黃耆建中湯主之。`〈於小建中湯內加黃耆一兩半，餘依上法，氣短胸滿者加生薑；腹滿者去棗，加茯苓一兩半；及療肺虛損不足，補氣加半夏三兩。〉`

虛勞腰痛，少腹拘急，小便不利者，八味腎氣丸主之。`〈方見腳氣中。〉`

**腎氣丸方**：

乾地黃八兩　山藥　山茱萸各四兩　澤瀉　牡丹皮　茯苓各三兩　桂枝附子（炮）各一兩

上八味末之，煉蜜和丸梧子大，酒下十五丸，加至二十五丸，日再服。

虛勞諸不足，風氣百疾，薯蕷丸主之。

**薯蕷丸方**：

薯蕷三十分　當歸　桂枝　条　乾地黃　豆黃卷各十分　甘草二十八分人參七分　芎藭　芍藥　白朮　麥門冬　杏仁各六分　柴胡　桔梗　茯苓各五分　阿膠七分　乾薑三分　白斂二分　防風六分　大棗百枚為膏

上二十一味，末之，煉蜜和丸，如彈子大，空腹酒服一丸，一百丸為劑。

虛勞虛煩不得眠，酸棗仁湯主之。

**酸棗仁湯方**：

酸棗仁二升　甘草一兩　知母二兩　茯苓二兩　芎藭二兩　深師有生薑二兩

上五味，以水八升，煮酸棗仁，得六升，內諸藥，煮取三升，分溫三服。

五勞虛極羸瘦，腹滿不能飲食，食傷、憂傷、飲傷、房室傷、飢傷、勞傷、經絡營衛氣傷，內有乾血，肌膚甲錯，兩目黯黑，緩中補虛，大黃䗪蟲丸主之。

**大黃䗪蟲丸方**：

大黃十分（蒸）　黃芩二兩　甘草三兩　桃仁一升　杏仁一升　芍藥四兩　乾地黃十兩　乾漆一兩　虻蟲一升　水蛭百枚　蠐螬一升　䗪蟲半升

上十二味，末之，煉蜜和丸小豆大，酒飲服五丸，日三服。


## 【附方】

**《千金翼》炙甘草湯**`〈一云復脈湯〉`：治虛勞不足、汗出而悶，脈結悸，行動如常，不出百日，危急者十一日死。

甘草四兩（炙）　桂枝　生薑各三兩　麥門冬半升　麻仁半升　人參　阿膠各二兩　大棗三十枚　生地黃一斤

上九味，以酒七升，水八升，先煮八味，取三升，去滓，內膠消盡，溫服一升，日三服。

**《肘後》獺肝散**：治冷勞，又主鬼疰一門相染。

獺肝一具

炙乾末之，水服方寸匕，日三服。