寸口脈動而弱，動即為驚，弱則為悸。

師曰：夫脈浮，目睛暈黃，衄未止。暈黃去，目睛慧了，知衄今止。

又曰：從春至夏衄者太陽，從秋至冬衄者陽明。

衄家不可汗，汗出必額上陷，脈緊急，直視不能眴，不得眠。

病人面無色，無寒熱。脈沉弦者，衄；浮弱，手按之絕者，下血；煩咳者，必吐血。

夫吐血，咳逆上氣，其脈數而有熱，不得臥者，死。

夫酒客咳者，必致吐血，此因極飲過度所致也。

寸口脈弦而大，弦則為減，大則為芤，減則為寒，芤則為虛，寒虛相擊，此名曰革，婦人則半產漏下，男子則亡血。

亡血不可發其表，汗出即寒慄而振。

病人胸滿，唇痿舌青，口燥，但欲漱水不欲嚥，無寒熱，脈微大來遲，腹不滿，其人言我滿，為有瘀血。

病者如熱狀，煩滿，口乾燥而渴，其脈反無熱，此為陰伏，是瘀血也，當下之。

火邪者，桂枝去芍藥加蜀漆牡蠣龍骨救逆湯主之。

心下悸者，半夏麻黃丸主之。

吐血不止者，柏葉湯主之。

下血，先便後血，此遠血也，黃土湯主之。

下血，先血後便，此近血也，赤小豆當歸散主之。`〈方見狐惑中。〉`

心氣不足，吐血、衄血，瀉心湯主之。

瀉心湯：

大黃二兩，黃連、黃芩各一兩。

右三味，以水三升，煮取一升，頓服之。