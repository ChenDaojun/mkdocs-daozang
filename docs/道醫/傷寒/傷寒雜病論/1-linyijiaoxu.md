# 林億校序

晉　王叔和編次　宋　林億校正

明　趙開美校刻　沈琳同校

宋校《傷寒論》序

　　夫《傷寒論》，蓋祖述大聖人之意，諸家莫其倫擬。故晉皇甫謐序《甲乙針經》云：伊尹以元聖之才，撰用《神農本草》，以為湯液。漢張仲景論廣湯液，為數十卷，用之多驗。近世太醫令王叔和，撰次仲景遺論甚精，皆可施用。是仲景本伊尹之法，伊尹本神農之經，得不謂祖述大聖人之意乎？

　　張仲景《漢書》無傳。見《名醫錄》云：南陽人，名機，仲景乃其字也。舉孝廉，官至長沙太守，始受術於同郡張伯祖。時人言，識用精微過其師。所著論，其言精而奧；其法簡而詳，非淺聞寡見者所能及。自仲景於今八百餘年，惟王叔和能學之。其間如葛洪、陶（弘）景、胡洽、徐之才、孫思邈輩，非不才也，但各自名家，而不能修明之。開寶中，節度使高繼沖，曾編錄進上。其文理舛錯，未嘗考正。歷代雖藏之書府，亦闕於讎校，是使治病之流，舉天下無或知者。國家詔儒臣校正醫書，臣奇續被其選。以為百病之急，無急於傷寒。

　　今先校定張仲景《傷寒論》十卷，總二十二篇，證外合三百九十七法，除重覆，定有一百一十二方，今請頒行。

　　　　太子右贊善大夫臣　　　　　高保衡

　　　　尚書屯田員外郎臣　　　　　孫　奇

　　　　尚書司封郎中秘閣校理臣　　林　億

　　　　　　　　　　　　　　　　　　　等　謹上