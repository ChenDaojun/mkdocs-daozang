`〈亦名《肘後卒救方》，隱居又名《百一方》〉`

抱朴子丹陽葛稚川曰：余既窮覽墳索，以著述餘暇，兼綜術數，省仲景、元化、劉戴秘要、金匱、綠秩、黃素方，近將千卷，患其混雜煩重，有求難得，故周流華夏九州之中，收拾奇異，捃拾遺逸，選而集之，便種類殊分，緩急易簡，凡為百卷，名曰《玉函》。然非有力不能盡寫，又見周甘唐阮諸家，各作備急，既不能窮諸病狀，兼多珍貴之藥，豈貧家野居所能立辦？又使人用針，自非究習醫方，素識明堂流注者，則身中榮衛尚不知其所在，安能用針以治之哉？是使鳧雁摯擊，牛羊搏噬，無以異也。雖有其方，猶不免殘害之疾，余今采其要約，以為《肘後救卒》三卷，率多易得之藥，其不獲己須買之者，亦皆賤價，草石所在皆有。兼之以灸，灸但言其分寸，不名孔穴，凡人覽之，可了其所用，或不出乎垣籬之內，顧眄可具。苟能信之，庶免橫禍焉。世俗苦於貴遠賤近，是古非今，恐見此方，無黃帝、倉公、和、鵲、踰跗之目，不能采用，安可强乎？