客忤者，中惡之類也，多于道門門外得之，令人心腹絞痛脹滿，氣沖心胸，不即治，亦殺人，救之方。

灸鼻人中三十壯，令切鼻柱下也，以水漬粳米，取汁一二升，飲之。口已噤者，以物強發之。

又方 搗墨，水和，服一錢匕。

又方 以銅器若瓦器，貯熱湯，器著腹上；轉冷者，撤去衣，器親肉；大冷者，易以熱湯，取愈則止。

又方 以三重衣著腹上，銅器著衣上，稍稍，少許茅于器中燒之，茅盡益之，勿頓多也，取愈乃止。

又方 以繩橫度其人口，以度其臍，去四面各一處，灸各三壯，令四火俱起，瘥。

又方 橫度口中，折之令上，頭著心下，灸下頭五壯。

又方 真丹方寸匕，蜜三合，和服。口噤者，折齒下之。

扁鵲治忤有救卒符並服鹽湯法，恐非庸世所能，故不載。而此病即今人所謂中惡者，與卒死鬼擊亦相類，為治皆參取而用之已死者。

搗生菖蒲根，絞取汁，含之，立瘥。

卒忤，停尸不能言者。桔梗（燒）二枚，末之，服。

又方 末細辛、桂，分等，納口中。

又方 雞冠血和真珠，丸如小豆，納口中，與三四枚，瘥。

若卒口噤不開者。末生附子，置管中，吹納舌下，即瘥矣。

又方 人血和真珠，如梧桐子大，二丸，折齒納喉中，令下。

華佗卒中惡、短氣欲死。灸足兩拇指上甲后聚毛中，各十四壯，即愈。未瘥，又灸十四壯。前救卒死方，三七壯，已有其法。

又張仲景諸要方 麻黃四兩，杏仁七十枚，甘草一兩。以水八升，煮取三升，分令咽之。通治諸感忤。

又方 韭根一把，烏梅二十個，茱萸半斤。以水一斗煮之，以病患櫛納中三沸，櫛浮者生，沉者死。煮得三升，與飲之。

又方 桂一兩，生姜三兩，梔子十四枚，豉五合。搗，以酒三升，攪，微煮之，味出去滓，頓服取瘥。

飛尸走馬湯 巴豆二枚，杏仁二枚。合綿纏椎，令碎，著熱湯二合中，指捻令汁出，便與飲之，炊間頓下飲，瘥。小量之，通治諸飛尸鬼擊。

又有諸丸散，並在備急藥中。客者，客也；忤者，犯也，謂客氣犯人也。此蓋惡氣，治之多愈，雖是氣來鬼鬼毒厲之氣，忽逢觸之其衰歇，故不能如自然惡氣治之，入身而侵克臟腑經絡，瘥后，猶宜更為治，以消其余勢，不爾，亟終為患，令有時輒發。

附方《外台秘要》治卒客忤，停尸不能言。細辛、桂心，等分，納口中。

又方 燒桔梗二兩，末。米飲服，仍吞麝香如大豆許，佳。

《廣利方》治卒中客忤垂死。麝香一錢。重研，和醋二合，服之，即瘥。