邪在腎，則病骨痛陰痹。陰痹者，按之而不得，腹脹腰痛大便難，肩背頸項強痛，時眩，取之湧泉、昆侖，視有血者盡取之。少腹控睪，引腰脊，上沖心肺，邪在小腸也。小腸者，連睪系，屬於脊，貫肝肺，絡心系，氣盛則厥逆，上沖腸胃，熏肝肺，散於胸，結於臍。故取肓原以散之，刺太陰以予之，取厥陰以下之，取巨虛下廉以去之，按其所過之經以調之。小腸病者，少腹痛，腰脊控睪而痛，時窘之後，耳前熱，若寒甚，若獨肩上熱甚，及手小指次指間熱，若脈陷者，此其候也。

黃帝問曰：有病厥者，診右脈沉堅，左手浮遲，不知病生安在？岐伯對曰：冬診之右脈固當沉堅，此應四時。左脈浮遲，此逆四時。左當主病，診左在腎，頗在肺，當腰痛。曰：何以言之？曰：少陰脈貫腎絡肺，今得肺脈，腎為之病，故為腰痛。

足太陽脈令人腰痛，引項脊尻，背如腫狀。刺其郤中太陽正經去血，春無見血。

少陽令人腰痛，如以針刺其皮中，循循然不可俯仰，不可以左右顧。刺少陽盛骨之端出血。盛骨在膝外廉之骨獨起者，夏無見血。

陽明令人腰痛，不可以顧，顧如有見者，善悲。刺陽明於胻前三痏，上下和之出血，秋無見血。

足少陰令人腰痛，痛引脊內廉。刺足少陰於內踝上二痏，春無見血，若出血太多，虛不可復。

厥陰之脈令人腰痛，腰中如張弓弩弦。刺厥陰之脈，在腨踵魚腹之外，循循累累然乃刺之。其病令人善言默默然不慧，刺之三痏。

解脈令人腰痛，痛引肩，目䀮〈硫，目代石〉（音盲）䀮〈硫，目代石〉（音盲）然，時遺溲。刺解脈在膝筋分肉間，在郤外廉之橫脈出血，血變而止。

同陰之脈令人腰痛，腰如小錘居其中，怫然腫。剌同陰之脈，在外踝上絕骨之端，為二痏。

解脈令人腰痛如裂（《素問》作引帶），常如折腰之狀，善怒。剌解脈，在郤中結絡如黍米，刺之血射以黑，見赤血乃已（全元起雲：有兩解脈，病原各異，疑誤未詳）。

陽維之脈令人腰痛，痛上怫然腫，刺陽維之脈，脈與太陽合腨下間，去地一尺所。

衡絡之脈令人腰痛，得俯不得仰，仰則恐仆，得之舉重傷腰，衡絡絕傷，惡血歸之。刺之在郤陽之筋間，上郤數寸衡居，為二痏出血。

會陰之脈令人腰痛，痛上濈濈然汗出，汗幹令人欲飲，飲已欲走。刺直陽之脈上三痏，在蹺上郤下三所橫居，視其盛者出血（《素問》濈濈然作漯漯然，三所作五寸）。

飛揚之脈令人腰痛，痛上怫怫然，甚則悲以恐。刺飛揚之脈，在內踝上二寸（《素問》作五寸），少陰之前，與陰維之會。

昌陽之脈令人腰痛，痛引膺，目然，甚則反折，舌卷不能言。刺內筋為二痏，在內踝上大筋後，上踝一寸所。（《素問》大筋作太陰）。

散脈令人腰痛而熱，熱甚而煩，腰下如有橫木居其中，甚則遺溲。刺散脈在膝前骨肉分間，絡外廉束脈，為三痏。

肉裏之脈令人腰痛，不可以咳，咳則筋攣。刺肉裏之脈為二痏，在太陽之外，少陽絕骨之端。

腰痛俠脊而痛至頭幾幾然，目䀮〈硫，目代石〉（音盲）䀮〈硫，目代石〉（音盲）然欲僵仆，刺足太陽郤中出血。腰痛引少腹控䏚〈月少〉，不可以仰。刺尻交者，兩踝胂上，以月死生為痏數，發針立已（《素問》雲：左取右，右取左）。

腰痛上寒，取足太陽、陽明；痛上熱，取足厥陰；不可以俯仰，取足少陽；中熱而喘，取足少陰郤中血絡。

腰痛上寒，實則脊急強，長強主之。少腹痛控睪引腰脊，疝痛上沖心，腰脊強，溺黃赤，口幹，小腸俞主之。腰脊痛強引背、少腹，俯仰難，不得仰息，腳痿重，尻不舉，溺赤，腰以下至足清不仁，不可以久坐，膀胱俞主之。腰痛不可以俯仰，中膂內俞主之。腰足痛而清，善偃，睪跳拳，上窌主之。腰痛怏怏不可以俯仰，腰以下至足不仁，入脊，腰背寒，次窌主之，先取缺盆，後取尾骶與八窌。腰痛大便難，飧泄，腰尻中寒，中窌主之。腰痛脊急，脅中滿，少腹堅急，誌室主之。腰脊痛，惡風，少腹滿堅，癃閉下重，不得小便，胞肓主之。腰痛骶寒，俯仰急難，陰痛下重，不得小便，秩邊主之。腰痛控睪、小腹及股，卒俯不得仰，刺氣街。腰痛不得轉側，章門主之。腰痛不可以久立俯仰，京門及行間主之。腰痛少腹痛，下窌主之。腎腰痛不可俯仰，陰陵泉主之。腰脊相引如解，腰痛少腹滿，小便不利如癃狀，羸瘦，意恐懼，氣不足，腹中怏怏，太沖主之。腰痛少腹痛，陰包主之。腰痛大便難，湧泉主之。腰脊相引如解，實則閉癃，淒淒，腰脊痛宛轉，目循循嗜臥，口中熱，虛則腰痛，寒厥煩心悶，大鐘主之。腰痛引脊內廉，復留主之，春無見血，若太多，虛不可復，是前足少陰痛也。腰痛不能舉足，少坐若下車躓地，脛中矯矯然，申脈主之。腰痛如小錘居其中，怫然腫痛，不可以咳，咳則筋縮急，諸節痛，上下無常，寒熱，陽輔主之。腰痛不可舉足，跟中踝後痛，腳痿，仆參主之。腰痛俠脊至頭幾幾然，目䀮〈硫，目代石〉（音盲）䀮〈硫，目代石〉（音盲），委中主之（是前刺足太陽郤中出血者）。腰痛得俯不得仰，仰則恐仆，得之舉重，惡血歸之，殷門主之（是前衡絡之脈腰痛者）。腰脊痛尻脊股臀陰寒大痛，虛則血動，實則並熱痛，痔痛尻脽中腫，大便直出，承扶主之。