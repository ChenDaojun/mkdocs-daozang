厥心痛，與背相引，善瘈，如從後觸其心，身傴僂者，腎心痛也。先取京骨、昆侖，發針立已，不已取然谷。厥心痛，暴泄，腹脹滿，心痛尤甚者，胃心痛也，取大都、太白。厥心痛，如錐刺其心，心痛甚者，脾心痛也，取然谷、太沖。厥心痛，色蒼蒼如死狀，終日不得太息者，肝心痛也，取行間、太沖。厥心痛，臥若徒居，心痛乃間，動行痛益甚，色不變者，肺心痛也，取魚際、太淵。真心痛，手足青至節，心痛甚，旦發夕死，夕發旦死。心下（一本作痛）不可刺者，中有盛聚，不可取於俞，腸中有蟲瘕，有蛕蛟，不可取以小針。心腹痛，發作腫聚，往來上下行，痛有休止，腹中熱渴（音涎）者，是蛕蛟也。以手聚按而堅持之，無令得移，以大針刺之，久持之，蟲不動，乃出針。心痛引腰脊欲嘔，刺足少陰。心痛腹脹澀澀然，大便不利，取足太陰。心痛引背不得息，刺足少陰；不已，取手少陰。心痛引少腹滿，上下無常處，溲便難，刺足厥陰。心痛，但短氣不足以息，刺手太陰。

心腹中卒痛而汗出，石門主之。心痛有三蟲，多■〈氵羨〉，不得反側，上脘主之。心痛有寒，難以俯仰，心疝氣沖胃，死不知人，中脘主之。心痛上搶心，不欲食，支痛引鬲，建裏主之。胸脅背相引痛，心下混混，嘔吐多唾，飲食不下，幽門主之。脾逆氣寒，次急煩心，善唾噦噫，胸滿激呼，胃氣上逆，心痛（《千金》作肺脹胃逆），太淵主之。心膨膨痛（《千金》雲煩悶亂），少氣不足以息，尺澤主之。心痛，俠白主之。卒心中痛，瘛疭互相引，肘內廉痛，心敖敖然，間使主之。心痛，衄噦嘔血，驚恐畏人，神氣不足，郤門主之。心痛卒咳逆，尺澤主之，出血則已。卒心痛，汗出，大敦主之，出血立已。胸痹引背時寒，間使主之。胸痹心痛，肩肉麻木，天井主之。胸痹心痛，不得息，痛無常處（《千金》雲：不得反側），臨泣主之。

心疝暴痛，取足太陰、厥陰，盡刺之血絡。喉痹舌卷，口幹煩心，心痛，臂表痛（《靈樞》及《太素》俱作臂內廉痛）不可及頭，取關沖，在手小指次指爪甲去端如韭葉許（一雲左取右，右取左）。