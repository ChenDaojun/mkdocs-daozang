黃帝問曰：脾病而四肢不用何也？岐伯對曰：四肢者，皆稟氣於胃，而不得至經，必因脾乃得稟。今脾病，不能為胃行其津液，四肢不得稟水谷氣，氣日以衰，脈道不通，筋骨肌肉皆無氣以生，故不用焉。曰：脾不主時何也？曰：脾者土也，土者中央，常以四時長四臟，各十八日寄治，不獨主時。脾者土臟，常著胃上之精也。土者生萬物而法天地，故上下至頭足不得主時。曰：脾與胃以募相連耳，而能故為之行津液何也？曰：足太陰者三陰也，其脈貫胃屬脾絡嗌，故太陰為之行氣於三陰。陽明者表也，五臟六腑之海也，亦為之行氣於三陽。臟腑各因其經而受氣於陽明，故為胃行津液。四肢不得稟水谷氣，氣日以衰，陰道不利，筋骨肌肉皆無氣以生，故不用焉。

身重骨酸不相知，太白主之。