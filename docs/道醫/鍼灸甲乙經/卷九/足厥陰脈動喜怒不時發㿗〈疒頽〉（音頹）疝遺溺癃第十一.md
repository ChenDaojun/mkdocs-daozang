黃帝問曰：刺節言去衣者，刺關節之支絡，願聞其詳。岐伯對曰：腰脊者人之關節，股胻者人之趨翔，莖睪者身中之機，陰津之候，津液之道路也。故飲食不節，喜怒不時，津液內流而下溢於睪，水道不通，炅不休息，俯仰不便，趨翔不能，榮然有水，不上不下，䤵〈金非〉石所取，形不可匿，裳不可蔽，名曰去衣。曰：有癃者一日數十溲，此不足也。身熱如炭，頸膺如格，人迎躁盛，喘息氣逆，此有余也（《素問》下有陽氣大盛於外一句）。陰氣不足，則太陰脈細如發者，此不足者也。其病安在？曰：病在太陰，其盛在胃，頗在肺，病名曰厥，死不治。此得五有余，二不足。曰：何謂五有余、二不足？曰：所謂五有余者，病氣之有余也；二不足者，亦病氣之不足也。今外得五有余，內得二不足，此其不表不裏，亦死證明矣。

狐疝驚悸少氣，巨闕主之。陰疝引睪，陰交主之，少腹痛，溺難，陰下縱，橫骨主之。少腹疝，臥善驚，氣海主之。暴疝，少腹大熱，關元主之。陰疝氣疝，天樞主之。㿗〈疒頽〉（音頹）疝，大巨及地機、中郤主之。陰疝痿，莖中痛，兩丸騫，臥不可仰臥，刺氣街主之。陰疝，沖門主之。男子陰疝，兩丸上下，小腹痛，五樞主之。陰股內痛，氣癰，狐疝走上下，引少腹痛，不可俯仰上下，商丘主之。狐疝，太沖主之。陰跳遺溺，小便難而痛，陰上下入腹中，寒疝陰挺出偏大腫，腹臍痛，腹中悒悒不樂，大敦主之。腹痛上搶心，心下滿癃，莖中痛，怒瞋不欲視，泣出，長太息，行間主之。癲疝，陰暴痛（《千金》㿗〈疒頽〉（音頹）疝陰暴痛，痿厥，身體不仁），中封主之。疝，癃，臍少腹引痛，腰中痛，中封主之。氣痛癃，小便黃，氣滿塞，虛則遺溺，身時寒熱，吐逆，溺難，腹滿，石門主之。氣癃㿗〈疒頽〉（音頹）疝陰急，股樞腨內廉痛，交信主之。陰跳腰痛，實則挺長，寒熱，攣，陰暴痛，遺溺，偏大，虛則暴癢氣逆，腫睪卒疝，小便不利如癃狀，數噫恐悸，氣不足，腹中悒悒，少腹痛，嗌中有熱，如有瘜肉狀，如著欲出，背攣不可俯仰，蠡溝主之。丈夫㿗〈疒頽〉（音頹）疝，陰跳痛引纂中，不得溺，腹中支，脅下榰滿，閉癃，陰痿，後時泄，四肢不收，實則身疼痛，汗不出，目䀮〈硫，目代石〉（音盲）䀮〈硫，目代石〉（音盲）然無所見，怒欲殺人，暴痛引髕，下節時有熱氣，筋攣膝痛不可屈伸，狂如新發，衄，不食，喘呼，少腹痛引噫，足厥痛，湧泉主之。癃疝，然谷主之。卒疝，少腹痛，照海主之，病在左取右，右取左，立已。疝，四肢淫濼，身悶，至陰主之。遺溺關門及神門、委中主之。胸滿膨膨然，實則癃閉，腋下腫，虛則遺溺，腳急兢兢然，筋急痛，不得大小便，腰痛引腹不得俯仰，委陽主之。癃，中窌主之。氣癃溺黃（《千金》此四字前有寒熱不節，腎病不可以俯仰），關元及陰陵泉主之。氣癃，小便黃，氣滿，虛則遺溺，石門主之。癃，遺溺，鼠蹊痛，小便難而白，期門主之。小便難，竅中熱，實則腹皮痛，虛則癢瘙，會陰主之。小腸有熱，溺赤黃，中脘主之。溺黃，下廉主之。小便黃赤，完骨主之。小便黃，腸鳴相逐，上廉主之。勞癉，小便赤難，前谷主之。