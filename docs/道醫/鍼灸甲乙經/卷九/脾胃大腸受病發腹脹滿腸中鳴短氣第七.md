邪在脾胃，則病肌肉痛。陽氣有余，陰氣不足，則熱中善饑；陽氣不足，陰氣有余，則寒中腸鳴腹痛；陰陽俱有余，若俱不足，則有寒有熱，皆調其三裏。飲食不下，鬲塞不通，邪在胃脘。在上脘則抑而下之，在下脘則散而去之。胃病者，腹填脹。胃脘當心而痛，上榰兩脅，鬲咽不通，食飲不下，取三裏。腹中雷（一本作常）鳴，氣常沖胸，喘不能久立，邪在大腸也。刺肓之原，巨虛、上廉、三裏。腹中不便，取三裏，盛則瀉之，虛則補之。大腸病者，腸中切痛而鳴濯濯，冬日重感於寒，當臍而痛，不能久立，與胃同候，取巨虛上廉。腹滿，大便不利，腹大，上走胸嗌，（《靈樞》下有喘息二字）喝喝然，取足少陽。腹滿，食不化響響然，不得大便，取足太陽。腹痛刺臍左右動脈，已刺按之立已；不已刺氣街，按之立已。腹暴痛滿，按之不下，取太陽經絡血者則已。又刺少陰（一本作少陽俞）去脊椎三寸傍五，用員利針，刺已如食頃久立已。必視其經之過於陽者，數刺之。

腹滿不能食，刺脊中。腹中氣脹引脊痛，食飲而身羸瘦，名曰食㑊〈亻亦〉（音亦）。先取脾俞，後取季脅。大腸轉氣，按之如覆杯，熱引胃痛，脾氣寒，四肢，不嗜食，脾俞主之。胃中寒脹，食多身體羸瘦，腹中滿而鳴，腹填，風厥，胸脅榰滿，嘔吐，脊急痛，筋攣，食不下，胃俞主之。頭痛食不下，腸鳴臚脹，欲嘔時泄，三焦俞主之。腹滿臚脹，大便泄，意舍主之。臚脹水腫，食飲不下，多寒（《千金》作惡寒），胃倉主之。寒中傷飽，食飲不化，五臟填滿脹，心腹胸脅榰滿脹，則生百病，上脘主之。腹脹不通，寒中傷飽，食飲不化，中脘主之。食飲不化，入腹還出，下脘主之。腸中常鳴。時上沖心，灸臍中。心滿氣逆，陰都主之。大腸寒中（《千金》作疝），大便幹，腹中切痛，肓俞主之。腹中盡痛，外陵主之。腸鳴相逐，不可傾倒，承滿主之。腹脹善滿，積氣，關門主之。食飲不下，腹中雷鳴，大腸不節，小便赤黃，陽綱主之。腹脹腸鳴，氣上沖胸，不能久立，腹中痛濯濯，冬日重感於寒則泄，當臍而痛，腸胃間遊氣切痛，食不化，不嗜食，身腫（一本作重），俠臍急，天樞主之。腹中有大熱不安，腹有大氣如相俠，暴腹脹滿癃，淫濼，氣沖主之。腹滿痛不得息，正臥屈一膝，伸一股，並刺氣沖，針上入三寸，氣至瀉之。寒氣腹滿，癃淫濼，身熱，腹中積聚疼痛，沖門主之。腹中腸鳴盈盈然，食不化，脅痛不得臥，煩，熱中，不嗜食，胸脅榰滿，喘息而沖，鬲嘔心痛，及傷飽身黃疾骨羸瘦，章門主之。腸鳴而痛，溫留主之。腸腹時寒，腰痛不得臥，手三裏主之。腹中有寒氣，隱白主之。腹滿響響然，不便，心下有寒痛，商丘主之。腹中熱若寒，腹善鳴，強欠，時內痛，心悲氣逆，腹滿，漏谷主之；已刺外踝，上氣不止，腹脹而氣快然引肘脅下，皆主之。腹中氣脹嗑嗑，不嗜食，脅下滿，陰陵泉主之。喘，少氣不足以息，腹滿，大便難，時上走，胸中鳴，脹滿，口舌中吸吸，善驚，咽中痛，不可納食，善怒，恐不樂，大鐘主之。嗌幹，腹瘈痛，坐臥目䀮〈硫，目代石〉（音盲）䀮〈硫，目代石〉（音盲），善怒多言，復留主之。寒，腹脹滿，厲兌主之。腹大不嗜食，沖陽主之。厥氣上榰，太溪主之。大腹有熱，腸鳴腹滿，俠臍痛，食不化，喘不能久立，巨虛上廉主之。腸中寒，脹滿善噫，聞食臭，胃氣不足，腸鳴腹痛泄，食不化，心下脹，三裏主之。腹滿，胃中有熱，不嗜食，懸鐘主之。大腸實則腰背痛，痹寒轉筋，頭眩痛，虛則鼻衄癲疾，腰痛濈濈然汗出，令人欲食而走，承筋主之，取腳下三折，橫視盛者出血。