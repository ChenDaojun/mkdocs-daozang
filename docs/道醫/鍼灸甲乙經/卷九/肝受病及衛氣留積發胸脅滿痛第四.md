邪在肝，則病兩脅中痛，寒中，惡血在內，胻節時腫，善瘈。取行間以引脅下，補三裏以溫胃中，取血脈以散惡血，取耳間青脈以去其瘈。

黃帝問曰：衛氣留於脈（《太素》作腹）中，蓄積不行，菀蘊不得常所（《靈樞》下有使人二字），榰脅中滿，喘呼逆息者，何以去之？伯高對曰：其氣積於胸中者上取之，積於腹中者下取之，上下皆滿者傍取之，積於上者瀉人迎、天突、喉中，積於下者瀉三裏與氣街，上下皆滿者上下皆取之，與季脅之下深一寸，重者雞足取之。診視其脈大而強急，及絕不至者，腹皮絞甚者，不可刺也。氣逆上，刺膺中陷者與脅下動脈。

胸滿嘔無所出，口苦舌幹，飲食不下，膽俞主之。胸滿呼吸喝窮詘窘不得息，刺人迎，入四分，不幸殺人。胸滿痛，璇璣主之。胸脅榰滿，痛引胸中，華蓋主之。胸脅榰滿，痹痛骨疼，飲食不下，嘔（《千金》作咳）逆氣上煩心，紫宮主之。胸中滿，不得息，脅痛骨疼，喘逆上氣，嘔吐煩心，玉堂主之。胸脅榰滿，鬲塞飲食不下，嘔吐食復出，中庭主之。胸中榰滿，痛引膺，不得息，悶亂煩滿，不得飲食，靈墟主之。胸脅榰滿不得息，咳逆，乳癰，灑淅惡寒，神封主之。胸脅榰滿，鬲逆不通，呼吸少氣，喘息不得舉臂，步廊主之。胸脅榰滿，喘滿上氣，呼吸肩息，不知食味，氣戶主之。喉痹，胸中暴逆，先取沖脈，後取三裏、雲門，皆瀉之。胸脅榰滿，卻引背痛，臥不得轉側，胸鄉主之。傷憂悁思氣積，中脘主之。胸滿馬刀，臂不得舉，淵腋主之。大氣不得息，息即胸脅中痛，實則其身盡寒，虛則百節盡縱，大包主之。胸中暴滿，不得眠（一雲不得喘息），輒筋主之。胸脅榰滿，瘛疭引臍腹痛，短氣煩滿，巨闕主之。腹中積氣結痛，梁門主之。傷食脅下滿，不能轉展反側，目青而嘔，期門主之。胸脅榰滿，勞宮主之。多臥善唾，胸滿腸鳴，三間主之。胸滿不得息，頭頷腫，陽谷主之。胸脅脹，腸鳴切痛（一雲胸脅支滿，腹中切痛），太白主之。暴脹，胸脅榰滿，足寒，大便難，面唇白，時嘔血，太沖主之。胸脅榰滿，惡聞人聲與木音，巨虛上廉主之。胸脅榰滿，寒如風吹狀，俠溪主之。胸滿善太息（《千金》作胸膂急），胸中膨膨然，丘墟主之。胸脅榰滿，頭痛，項內寒，外丘主之。脅下榰滿，嘔吐逆，陽陵泉主之。