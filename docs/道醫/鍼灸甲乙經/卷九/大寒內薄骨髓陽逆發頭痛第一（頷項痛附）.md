黃帝問曰：病頭痛，數歲不已，此何病也？岐伯對曰：當有所犯大寒，內至骨髓。骨髓者，以腦為主，腦逆，故令頭痛齒亦痛。

陽逆頭痛，胸滿不得息，取人迎。厥頭痛，面若腫起而煩心，取足陽明、太陽（一作陰）。厥頭痛，脈痛，心悲喜泣，視頭動脈反盛者，乃刺之，盡去血，後調足厥陰。厥頭痛，噫（《九墟》作意）善忘，按之不得，取頭面左右動脈，後取足太陽（一作陰）。厥頭痛，員員而痛（《靈樞》作貞貞頭痛），瀉頭上五行，行五，先取手少陰，後取足少陰。頭痛，項先痛，腰脊為應，先取天柱，後取足太陽。厥頭痛，痛甚耳前後脈骨（一本作湧）熱，先瀉其血，後取足太陽少陰，（一本亦作陽）。厥頭痛，痛甚，耳前後脈湧有血，瀉其血，後取足少陽。真頭痛，痛甚，腦盡痛，手足寒至節，死不治。頭痛不可取於俞，有所擊墜，惡血在內，若內傷痛，痛未已，可即刺之，不可遠取。頭痛不可刺者，大痹為惡，風日作者，可令少愈，不可已。頭寒痛，先取手少陽、陽明，後取足少陽、陽明。頷痛，刺手陽明與頷之盛脈出血。頭項不可俯仰，刺足太陽；不可顧，刺手太陽（一雲手陽明）。頷痛刺足陽明曲周動脈見血，立已；不已，按經刺人迎立已。

頭痛，目窗及天沖、風池主之。厥頭痛，孔最主之。厥頭痛，面腫起，商丘主之。