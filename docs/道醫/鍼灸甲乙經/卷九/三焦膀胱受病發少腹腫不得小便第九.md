少腹腫痛，不得小便，邪在三焦，約，取之足太陽大絡，視其結絡脈與厥陰小結絡而血者，腫上及胃脘取三裏。

三焦病者，腹脹氣滿，少腹尤甚堅，不得小便，窘急，溢則為水，留則為脹，候在足太陽之外大絡，絡在太陽、少陽之間，亦見於脈，取委中。

膀胱病者，少腹偏腫而痛，以手按之，則欲小便而不得，眉（一本作肩）上熱，若脈陷及足小指外側及脛踝後皆熱者，取委中。病在少腹痛，不得大小便，病名曰疝，得寒則少腹脹，兩股間冷，刺腰股間，刺而多之盡炅，病已。少腹滿大，上走胸至心，索索然身時寒熱，小便不利，取足厥陰。

胞轉不得溺，少腹滿，關元主之。小便難，水脹滿，出少，轉胞不得溺，曲骨主之。少腹脹急，小便不利，厥氣上頭巔，漏谷主之。溺難，痛，白濁，卒疝，少腹腫，咳逆嘔吐，卒陰跳，腰痛不可以俯仰，面黑，熱，腹中填滿，身熱，厥痛，行間主之。少腹中滿，熱閉不得溺，足五裏主之。少腹中滿（一本作痛），小便不利，湧泉主之。筋急身熱，少腹堅腫時滿，小便難，尻股寒，髀樞痛，引季脅內控八窌，委中主之。陰胞有寒，小便不利，承扶主之。