黃帝問曰：人有八虛，各以何候？岐伯對曰：肺心有邪，其氣留於兩腋；肝有邪，其氣留於兩肘；脾有邪，其氣留於兩髀；腎有邪，其氣留於兩腘。凡此八虛者，此機關之室，真氣之所過，血絡之所由，是八邪氣惡血因而得留，留則傷筋骨，機關不得屈伸，故拘攣。

暴拘攣，癇眩，足不任身，取天柱主之。腋拘攣，暴脈急，引脅而痛，內引心肺，噫嘻主之。從項至脊，自脊以下至十二椎，應手刺之，立已。轉筋者，立而取之，可令遂已；痿厥者，張而引之，可令立快矣。