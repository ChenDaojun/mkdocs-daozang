黃帝問曰：刺節言解惑者，盡知調諸陰陽，補瀉有余不足相傾移也，何以解之？岐伯對曰：大風在身，血脈偏虛，虛者不足，實者有余，輕重不得，傾側宛狀，不知東西南北，乍上乍下，反復顛倒無常，甚於迷惑。補其不足，瀉其有余，陰陽平復。用針如此，疾於解惑。淫邪偏客於半身，其入深，內居營衛，營衛稍衰，則真氣去，邪氣獨留，發為偏枯；其邪氣淺者，脈偏痛。風逆，暴四肢痛，身漯漯，唏然時寒，饑則煩，飽則善變，取手太陰表裏，足少陰、陽明之經。肉反清取營，骨清取井、經也。偏枯，身偏不用而痛，言不變，智不亂，病在分腠之間，巨針取之，益其不足，損其有余，乃可復也。痱之為病也，身無痛者，四肢不收，智亂不甚，其言微知可治；甚則不能言，不可治也。病先起於陽，後入於陰者，先取其陽，後取其陰，必審其氣之浮沉而取之。病大風骨節重，須眉墜，名曰大風。刺肌肉為故，汗出百日，刺骨髓汗出百日，凡二百日，須眉生而止針。曰：有病身熱懈惰，汗出如浴，惡風少氣，此為何病？曰：名酒風，治之以澤瀉、術各十分，麋銜五分，合以三指撮為後飲。身有所傷，出血多，及中風寒，若有所墜墮，四肢解㑊〈亻亦〉（音亦）不收，名曰體解。取其少腹臍下三結交。三結交者，陽明、太陰（一本作陽）臍下三寸關元也。

風眩善嘔，煩滿，神庭主之；如顏青者，上星主之。取上星者，先取噫嘻，後取天牖、風池；頭痛顏青者，囟會主之。風眩引頷痛，上星主之，取上星，亦如上法。風眩目瞑，惡風寒，面赤腫，前頂主之。頂上痛，風頭重，目如脫，不可左右顧，百會主之。風眩目眩，顱上痛，後頂主之。頭重頂痛，目不明，風到腦中寒，重衣不熱，汗出，頭中惡風，刺腦戶主之。頭痛項急，不得傾倒，目眩，鼻不得喘息，舌急難言，刺風府主之。頭眩目痛，頭半寒（《千金》下有痛字），玉枕主之。腦風目瞑，頭痛，風眩目痛，腦空主之。頸頷榰滿，痛引牙齒，口噤不開，急痛不能言，曲鬢主之。頭痛引頸，竅陰主之。風頭，耳後痛，煩心，及足不收失履，口僻，頭項搖瘈痛，牙車急，完骨主之。眩，頭痛重，目如脫，項似拔，狂見鬼，目上反，項直不可以顧，暴攣，足不任身，痛欲折，天柱主之。腰脊強，不得俯仰，刺脊中。大風汗出，膈俞主之，又噫嘻主之（《素問》骨空論雲：大風汗出灸噫嘻）。眩，頭痛，刺絲竹空主之。口僻，顴窌及齦交、下關主之。面目惡風寒，䪼〈出頁〉腫臃痛，招搖視瞻，瘛疭口僻，巨窌主之。口不能水漿，僻，水溝主之。口僻噤，外關主之。瘛疭口沫出，上關主之。偏枯，四肢不用，善驚，大巨主之。大風逆氣，多寒善悲，大橫主之。手臂不得上頭，尺澤主之。風汗出身腫喘喝，多睡恍惚善忘，嗜臥不覺，天府主之，在腋下三寸臂內動脈之中。風熱善怒，中心喜悲，思慕歔欷，善笑不休，勞宮主之。兩手攣不收伸及腋偏枯不仁，手瘈偏小筋急，大陵主之。頭身風，善嘔怵，寒中少氣，掌中熱，胕急腋腫，間使主之。足不收，痛不可以行，天泉主之。足下緩失履，沖陽主之。手及臂攣，神門主之。痱痿、臂腕不用，唇吻不收，合谷主之。肘痛不能自帶衣，起頭眩，頷痛面黑，風肩背痛不可顧，關沖主之。嗌外腫，肘臂痛，五指瘈，不可屈伸，頭眩，頷額顱痛，中渚主之。馬刀腫瘺，目痛，肩不舉，心痛楮滿，逆氣，汗出，口噤不可開，支溝主之。大風默默不知所痛，嗜臥善驚瘛疭，（《千金》雲：悲傷不樂）。天井主之。偏枯臂腕發痛，肘屈不得伸手，又風頭痛，涕出，肩臂頸痛，項急，煩滿驚，五指掣不可屈伸，戰怵，腕骨主之。風眩驚，手腕痛，（《千金》手腕痛作手卷）。泄風，汗出至腰，陽谷主之。風逆，暴四肢腫，濕則唏然寒，饑則煩心，飽則眩，大都主之。風入腹中，俠臍急胸痛，脅滿楮，衄不止，五指端盡痛，足不得地，湧泉主之。偏枯不能行，大風默默不知所痛，視如見星，溺黃，小腹熱，咽幹，照海主之，瀉左陰蹺、右少陰俞。先刺陰蹺，後刺少陰，在橫骨中。風逆四肢腫，復留主之。風從頭至足，面目赤，口痛嚙舌，解溪主之。大風，目外眥痛，身熱痱，缺盆中痛，臨泣主之。善自嚙頰，偏枯，腰髀樞痛，善搖頭，京骨主之。大風，頭多汗，腰尻腹痛，腨跟腫，上齒痛，脊背尻重不欲起，聞食臭，惡聞人音，泄風從頭至足，昆侖主之。痿厥風頭重，頞痛，樞股腨外廉骨痛，瘛疭，痹不仁，振寒，時有熱，四肢不舉，趺陽主之。腰痛，頸項痛，歷節汗出而步履，寒復不仁，腨中痛，飛揚主之。