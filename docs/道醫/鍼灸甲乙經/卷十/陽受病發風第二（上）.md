黃帝問曰：風之傷人也，或為寒熱，或為熱中，或為寒中，或為厲風，或為偏枯。其為風也，其病各異，其名不同，或內至五臟六腑，不知其解，願聞其說？岐伯對曰：風氣藏於皮膚之間，內不得通，外不得泄，風氣者，善行而數變，腠理開則淒（《素問》作灑）然寒，閉則熱而悶，其寒也則衰食飲，其熱也則消肌肉，使人解㑊〈亻亦〉（音亦）（《素問》作怢栗）。悶而不能食，名曰寒熱。風氣與陽明入胃，循脈而上至目內眥，其人肥則風氣不得外泄，則為熱中而目黃；人瘦則外泄而寒，則為寒中而泣出。風氣與太陽俱入，行諸脈俞，散分肉間。衛氣悍，邪時與衛氣相幹（《素問》無衛氣悍邪時五字），其道不利，故使肌肉填脹而有瘍；衛氣凝而有所不行，故其肉有不仁。厲者，有榮氣熱浮，其氣不清，故使鼻柱壞而色敗，皮膚瘍以潰。風寒客於脈而不去，名曰厲風，或曰寒熱。

以春甲乙傷於風者，為肝風，以夏丙丁傷於風者，為心風。以季夏戊己傷於風者，為脾風。以秋庚辛傷於風者，為肺風。以冬壬癸傷於風者，為腎風。風氣中五臟六腑之俞，亦為臟腑之風，各入其門戶。風之所中則為偏風。風氣循風府而上，則為腦風。入系頭則為目風眼寒，飲酒中風，則為漏風。入房汗出中風，則為內風。新沐中風，則為首風。久風入中，則為腸風飧泄；而外在腠理，則為泄風。故風者，百病之長也，至其變化乃為他病，無常方，然故有風氣也。

肺風之狀，多汗惡風，色皏（音平）然白，時咳短氣，晝日則差，暮則甚，診在眉上，其色白。

心風之狀，多汗惡風，焦絕善怒，色赤，病甚則言不快，診在口，其色赤。

肝風之狀，多汗惡風，善悲，色微蒼，嗌幹善怒，時憎女子，診在目下，其色青。

脾風之狀，多汗惡風，身體怠惰，四肢不欲動，色薄微黃，不嗜食，診在鼻上，其色黃。

腎風之狀，多汗惡風，面龐然浮腫，腰脊痛，不能正立，色炲，隱曲不利，診在肌上，其色黑。

胃風之狀，頸多汗惡風，食飲不下，鬲塞不通，腹善滿，失衣則填脹，食寒則泄，診形瘦而腹大。

首風之狀，頭痛面多汗惡風，先當風一日，則病甚，頭痛不可以出內，至其風日，則病少愈。

漏風之狀，或多汗，常不可單衣，食則汗，甚則身汗，喘息惡風，衣常濡，口幹善渴，不能勞事。

泄風之狀，多汗，汗出泄衣上，咽（《素問》作口中）幹，上漬其風，不能勞事，身體盡痛則寒。

曰：邪之在經也，其病人何如，取之奈何？曰：天有宿度，地有經水，人有經脈。天地溫和，則經水安靜；天寒地凍，則經水凝泣；天暑地熱，則經水沸溢；卒風暴起，關經水波舉（《素問》作湧）而隴起。夫邪之入於脈中，寒則血凝泣，暑則氣淖澤，虛邪因而入客也。亦如經水之得風也，經之動脈，其至也亦時隴起，於脈中循循然。其至寸口中手也，時大時小，大則邪至，小則平。其行無常處，在陰與陽不可為度。循而察之，三部九候。卒然逢之，早遏其路。吸則內針，無令氣忤。靜以久留，無令邪布。吸則轉針，以得氣為故。候呼引針，呼盡乃去。大氣皆出，故名曰瀉。曰：不足者補之奈何？曰：必先捫而循之，切而散之，推而按之，彈而怒之，抓而下之，通而散之，外引其門，以閉其神。呼盡內針，靜以久留，以氣至為故。知待所貴，不知日暮。其氣已至，適以自護。候吸引針，氣不得出，各在其外。推闔其門，令真氣（《素問》作神氣）存。大氣留止，故名曰補。曰：候氣奈何？曰：夫邪去絡，入於經，舍於血脈之中，其寒溫未相得，如湧波之起也，時來時去，故不常在。故曰方其來也，必按而止之，止而取之，無迎（《素問》作逢）其沖而瀉之。真氣者經氣也，經氣大虛，故曰其氣（《素問》作其來）不可逢，此之謂也。故曰候邪不審，大氣已過，瀉之則真氣脫，脫則不復，邪氣益至而病益畜。故曰其往不可追，此之謂也，不可掛以發者，待邪之至時而發針瀉焉。若先若後者，血氣已盡，其病不下。故曰知其可取如發機，不知其取如叩椎。故曰知機道者不可掛以發，不知機者叩之不發，此之謂也，曰：真邪以合，波隴不起，候之奈何？曰：審捫循三部九候之盛虛而調之。不知三部者，陰陽不別，天地不分。地以候地，天以候天，人以候人，調之中府，以定三部。故曰刺不知三部九候病脈之處，雖有大過，且至工不得（《素問》作能）禁也。誅罰無過，命曰大惑。反亂大經，真不可復。用實為虛，以邪為正（《素問》作真）。用針無義，反為氣賊，奪人正氣，以順為逆，營衛散亂。真氣已失，邪獨內著，絕人長命，予人夭殃。不知三部九候，故不能久長。固（《素問》作因）不知合之四時五行，因加相勝，釋邪攻正，絕人長命。邪之新客來也，未有定處，推之則前，引之則上，逢而瀉之，其病立已。曰：人之善病風，灑灑汗出者，何以候之？曰：肉不堅、腠理疏者，善病風。曰：何以候肉之不堅也？曰：腘肉不堅而無分理者，肉不堅；膚粗而皮不致者，腠理疏也。