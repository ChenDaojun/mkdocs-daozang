黃帝問曰：人俱受氣於天，其有獨盡天壽者，不免於病者，何也？岐伯對曰：五臟者固有大小高下堅脆端正偏傾者，六腑亦有大小長短厚薄結直緩急者。凡此二十五變者，各各不同，或善或惡，或吉或兇也。

心小則安，邪弗能傷（《太素》雲外邪不能傷），易傷於憂；心大則憂弗能傷，易傷於邪（《太素》亦作外邪）；心高則滿於肺中，悶而善忘，難開以言；心下則臟外，易傷於寒，易恐以言；心堅則臟安守固；心脆則善病消癉熱中；心端正則和利難傷；心偏傾則操持不一，無守司也。（楊上善雲：心臟言神有八變，後四臟但言臟變不言神變者，以神為魂魄意之主，言其神變則四臟可知，故略而不言也。）

肺小則少飲，不病喘（一作喘喝）；肺大則多飲，善病胸痹逆氣；肺高則上氣喘息咳逆；肺下則逼賁迫肺，善脅下痛；肺堅則不病咳逆上氣；肺脆則善病消癉易傷也（一雲易傷於熱喘息鼻衄）；肺端正則和利難傷；肺偏傾則病胸脅偏痛。

肝小則安，無脅下之病；肝大則逼胃迫咽，迫咽則善（一作苦）膈中，且脅下痛；肝高則上支賁加脅下急，為息賁；肝下則逼胃，脅下空，空則易受邪；肝堅則臟安難傷；肝脆則善病消癉易傷；肝端正則和利難傷；肝偏傾則脅下偏痛。

脾小則安，難傷於邪；脾大則苦腠䏚〈月少〉（音杪）而痛，不能疾行；脾高則䏚〈月少〉引季脅而痛；脾下則下加於大腸，下加於大腸則臟外易受邪；脾堅則臟安難傷；脾脆則善病消癉易傷；脾端正則和利難傷；脾偏傾則瘛疭善脹。

腎小則安難傷；腎大則（一本雲耳聾或鳴，汁出）善病腰痛，不可以俯仰，易傷於邪；腎高則善病腰膂痛，不可以俯仰（一本雲背急綴耳膿血出或生肉塞）；腎下則腰尻痛，不可俯仰，為狐疝；腎堅則不病腰痛；腎脆則善病消癉易傷；腎端正則和利難傷；腎偏傾則善腰尻痛。凡此二十五變者，人之所以善常病也。

曰：何以知其然？曰：赤色小理者心小，粗理者心大，無𩩲〈骨曷〉骭者心高，𩩲〈骨曷〉骭小短舉者心下，𩩲〈骨曷〉骭長者心堅，𩩲〈骨曷〉骭弱小以薄者心脆，𩩲〈骨曷〉骭直下不舉者心端正，𩩲〈骨曷〉骭（一作面）一方者心偏傾。

白色小理者肺小，粗理者肺大，巨肩反（一作大）膺陷喉者肺高，合腋張脅者肺下，好肩背厚者肺堅，肩背薄者肺脆，背膺厚者肺端正，膺偏竦（一作欹）者肺偏傾。

青色小理者肝小，粗理者肝大，廣胸反骹者肝高，合脅脆骹者肝下，胸脅好者肝堅，脅骨弱者肝脆，膺脅腹好相得者肝端正，脅骨偏舉者肝偏傾。

黃色小理者脾小，粗理者脾大，揭唇者脾高，唇下縱者脾下，唇堅者脾堅，唇大而不堅者脾脆，唇上下好者脾端正，唇偏舉者脾偏傾。

黑色小理者腎小，粗理者腎大，耳高者腎高，耳後陷者腎下，耳堅者腎堅，耳薄不堅者腎脆，耳好前居牙車者腎端正，耳偏高者腎偏傾。凡此諸變者，持則安，減則病也。

曰：願聞人之有不可病者，至盡天壽，雖有深憂大恐怵惕之誌，猶弗能感也，大寒甚熱弗能傷也；其有不離屏蔽室內，又無怵惕之恐，然不免於病者何也？曰：五臟六腑，邪之舍也。五臟皆小者，少病，善焦心，人愁憂。五臟皆大者，緩於事，難使以憂。五臟皆高者，好高舉措。五臟皆下者，好出人下。五臟皆堅者，無病。五臟皆脆者，不離於病。五臟皆端正者，和利得人心。五臟皆偏傾者，邪心善盜，不可為人，平反復言語也。

曰：願聞六腑之應。曰：肺合大腸，大腸者，皮其應也。《素問》曰：肺之合皮也，其榮毛也，其主心也。下章言腎之應毫毛，於義為錯。

心合小腸，小腸者，脈其應也。《素問》曰：心之合脈也，其榮色也，其主腎也。其義相順。

肝合膽，膽者，筋其應也。《素問》曰：肝之合筋也，其榮爪也，其主肺也。其義相順。

脾合胃，胃者，肉其應也。《素問》曰：脾之合肉也，其榮唇也，其主肝也。其義相順。

腎合三焦膀胱，三焦膀胱者，腠理毫毛其應也。《九卷》又曰：腎合骨。《素問》曰：腎之合骨也，其榮發也，其主脾也。其義相同。

曰：應之奈何？曰：肺應皮。皮厚者大腸厚，皮薄者大腸薄，皮緩腹裏大者大腸緩而長，皮急者大腸急而短，皮滑者大腸直，皮肉不相離者大腸結。

心應脈。皮厚者脈厚，脈厚者小腸厚，皮薄者脈薄；脈薄者小腸薄；皮緩者脈緩，脈緩者小腸大而長；皮薄而脈沖小者；小腸小而短；諸陽經脈皆多紆曲者，小腸結。

脾應肉。肉䐃〈月困〉堅大者胃厚，肉䐃〈月困〉麽者胃薄，肉䐃〈月困〉小而麽者胃不堅，肉䐃〈月困〉不稱其身者胃下，胃下者小脘約不利，（《太素》作下脘未約。）肉䐃〈月困〉不堅者胃緩，肉䐃〈月困〉無小裹叅標緊，（一本作無小裹累）者胃急，肉䐃〈月困〉多小裹叅（一本亦作累字）者胃結，胃結者上脘約不利。

肝應筋。爪厚色黃者膽厚，爪薄色紅者膽薄，爪堅色青者膽急，爪濡色赤者膽緩，爪直色白無約者膽直，爪惡色黑多文者膽結。

腎應骨。密理厚皮者三焦膀胱厚，粗理薄皮者三焦膀胱薄，腠理疏者三焦膀胱緩，皮急而無毫毛者三焦膀胱急，毫毛美而粗者三焦膀胱直，稀毫毛者三焦膀胱結。

曰：薄厚美惡皆有其形，願聞其所病。曰：各視其外應以知其內臟，則知所病矣。