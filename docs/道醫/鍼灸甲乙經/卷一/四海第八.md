人有四海，十二經水者皆註於海。

有髓海，有血海，有氣海，有水谷之海。

胃者為水谷之海，其腧上在氣街，下至三裏。

沖脈者為十二經之海，其腧上在大杼，下出巨虛上下廉。

膻中者為氣之海，其腧上在柱骨之上下，前在人迎。

腦者為髓之海，其腧上在其蓋，下在風府。

凡此四海者，得順者生，得逆者敗；知調者利，不知調者害。

曰：四海之逆順奈何？

曰：氣海有余，則氣滿胸中悗，急息面赤；不足則氣少不足以言。血海有余，則常想其身大怫郁也，然不知其所病；不足則常想其身小狹，然不知其所病。水谷之海有余，則腹脹滿；不足則饑不受谷食。髓海有余，則輕勁多力，自過其度；不足則腦轉耳鳴，脛胻酸，眩冒目無所見，懈怠安臥。

曰：調之奈何？

曰：審守其腧而調其虛實，無犯其害；順者得復，逆者必敗。