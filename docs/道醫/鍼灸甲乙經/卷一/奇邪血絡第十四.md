黃帝問曰：願聞其奇邪而不在經者，何也？岐伯對曰：血絡是也。曰：刺血絡而仆者，何也？血出而射者，何也？血出黑而濁者，血出清而半為汁者，何也？發針而腫者，何也？血出若多若少而面色蒼蒼然者，何也？發針而面色不變而煩悶者，何也？血出多而不動搖者，何也？願聞其故。曰：脈氣甚而血虛者，刺之則脫氣，脫氣則仆。血氣俱盛而陰氣多者，其血滑，刺之則射。陽氣積蓄久留不瀉者，其血黑以濁，故不能射。新飲而液滲於絡，而未和合於血，故血出而汁別焉。其不新飲者，身中有水，久則為腫，陰氣積於陽，其氣因於絡，故刺之血未出而氣先行，故腫。陰陽之氣，其新相得而未和合，因而瀉之，則陰陽俱脫，表裏相離，故脫色而蒼蒼然也。刺之不變而煩悶者，刺絡而虛經，虛經之屬於陰者，陰氣脫，故煩悶。陰陽相得而合為痹者，此為內溢於經，而外註於絡，如是陰陽皆有余，雖多出血，弗能虛也。

曰：相之奈何？曰：血脈盛堅橫以赤，上下無常處，小者如針，大者如箸，刺而瀉之萬全，故無失數；失數而返，各如其度。曰：針入肉者，何也？曰：熱氣因於針則熱，熱則血著於針，故堅焉