黃帝問曰：人焉受氣，陰陽焉會，何氣為營，何氣為衛，營安從生，衛安從會，老壯不同氣，陰陽異位，願聞其會？岐伯對曰：人受氣於谷，谷入於胃，氣傳於肺，五臟六腑皆以受氣。其清者為營，濁者為衛，營行脈中，衛行脈外，營周不休，五十而復大會。陰陽相貫，如環無端，衛氣行於陰二十五度，行於陽亦二十五度，分為晝夜。故至陽而起，至陰而止。故日中而陽隴（一作襲，下同）為重陽，夜半而陰隴為重陰。故太陰主內，太陽主外，各行二十五度，分為晝夜。夜半為陰隴，夜半後而陰衰，平旦陰盡而陽受氣。日中為陽隴，日西而陽衰，日入陽盡而陰受氣。夜半而大會，萬民皆臥，名曰合陰。平旦陰盡而陽受氣。如是無已，與天地同紀。

曰：老人不夜瞑，少壯不夜寤者，何氣使然？曰：壯者之氣血盛，其肌肉滑，氣道利，營衛之行不失其常，故晝精而夜瞑。老者之氣血減，其肌肉枯，氣道澀，五臟之氣相搏，營氣衰少而衛氣內伐，故晝不精而夜不得瞑。

曰：願聞營衛之所行，何道從始？曰：營出於中焦，衛出於下焦。上焦出於胃口，並咽以上貫膈而布胸中，走腋，循手太陰之分而行，還註手陽明，上至舌，下註足陽明，常與營俱行於陰陽各二十五度為一周，故日夜五十周而復始，大會於手太陰。

曰：人有熱飲食下胃，其氣未定，則汗出於面，或出於背，或出於身半，其不循衛氣之道而出何也？曰：此外傷於風，內開腠理，毛蒸理泄，衛氣走之，固不得循其道，此氣悍慓滑疾見開而出，故不得從其道，名曰漏泄。中焦亦並於胃口，出上焦之後，此所以受氣，泌糟粕，蒸津液，化其精微，上註於肺，乃化而為血，以奉生身，莫貴於此，故獨得行於經隧，命曰營。

曰：血之與氣，異名同類何也？曰：營衛者精氣也，血者神氣也，故血之與氣，異名同類也。故奪血者無汗，奪汗者無血，故人有兩死而無兩生也。下焦者，別於回腸，註於膀胱而滲入焉。故水谷者，常並居於胃中，成糟粕而俱下於大腸，而為下焦，滲而俱下，滲泄別汁，循下焦而滲入膀胱也。

曰：人飲酒，酒亦入胃，米未熟而小便獨先下者何也？曰：酒者熟谷之液也，其氣悍以滑（一作清），故後谷而入，先谷而液出也。故曰上焦如霧，中焦如漚，下焦如瀆，此之謂也。