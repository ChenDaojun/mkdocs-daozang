鼻者肺之官，目者肝之官，口唇者脾之官，舌者心之官，耳者腎之官。凡五官者，以候五臟。肺病者喘息鼻張，肝病者目眥青，脾病者唇黃，心病者舌卷顴赤，腎病者顴與顏黑。故肺氣通於鼻，鼻和則能知香臭矣。心氣通於舌，舌和則能知五味矣。《素問》曰：心在竅為耳（一雲舌）。夫心者火也，腎者水也，水火既濟。心氣通於舌，舌非竅也，其通於竅者，寄在於耳（王冰雲手少陰之絡會於耳中）。故肝氣通於目，目和則能視五色矣。《素問》曰：諸脈者皆屬於目。又《九卷》曰：心藏肺，肺舍神。神明通體，故雲屬目。脾氣通於口，口和則能別五谷味矣。腎氣通於耳，耳和則能聞五音矣。

《素問》曰：腎在竅為耳。然則腎氣上通於耳，下通於陰也。五臟不和，則九竅不通。六腑不和，則留結為癰。故邪在腑則陽脈不和，陽脈不和則氣留之，氣留之則陽氣盛矣。邪在臟則陰脈不和，陰脈不和則血留之，血留之則陰氣盛矣。陰氣太盛，則陽氣不得相營也，故曰格。陰陽俱盛，不得自相營也，故曰關格。關格者，不得盡（一作盡期）而死矣。