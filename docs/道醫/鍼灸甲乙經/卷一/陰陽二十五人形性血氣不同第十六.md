黃帝問曰：人有陰陽，何謂陰人，何謂陽人？少師對曰：天地之間，不離於五，人亦應之，非徒一陰一陽而已。蓋有太陰之人，少陰之人，太陽之人，少陽之人，陰陽和平之人。凡此五人者，其態不同，其筋骨血氣亦不同也。

太陰之人，貪而不仁，下濟湛湛，好內而惡出，心抑而不發，不務於時，動而後人，此太陰之人也。

少陰之人，少貪而賊心，見人有亡，常若有得，好傷好害，見人有榮，乃反慍怒，心嫉而無恩，此少陰之人也。

太陽之人，居處於於，好言大事，無能而虛說，誌發於四野，舉措不顧是非，為事如常自用，事雖敗而無改（一作悔），此太陽之人也。

少陽之人，諟諦好自貴，有小小官，則高自宣，好為外交而不內附，此少陽之人也。

陰陽和平之人，居處安靜，無為懼懼，無為欣欣，婉然從物，或與不爭，與時變化，尊而謙讓，卑而不諂，是謂至治。古之善用針灸者，視人五態乃治之，盛者瀉之，虛者補之。

太陰之人，多陰而無陽，其陰血濁，其衛氣澀，陰陽不知，緩筋而厚皮，不之疾瀉，不能移之。

少陰之人，多陰而少陽，小胃而大腸，六腑不調，其陽明脈小而太陽脈大，必審而調之，其血易脫，其氣易敗。

太陽之人，多陽而無陰，必謹調之，無脫其陰而瀉其陽，陽重脫者易狂，陰陽皆脫者暴死不知人。

少陽之人，多陽而少陰，經小而絡大，血在中而氣在外，實陰而虛陽，獨瀉其絡脈則強，氣脫而疾，中氣重不足，病不起矣。

陰陽和平之人，其陰陽之氣和，血脈調，宜謹審其陰陽，視其邪正，安其容儀，審其有余，察其不足，盛者瀉之，虛者補之，不盛不虛，以經取之，此所以調陰陽，別五態之人也。

太陰之人，其狀黮黮（音朕）然黑色，念然下意，臨臨然長大，䐃〈月困〉（音窘）然未僂。

少陰之人，其狀清然竊然，固以陰賊，立而躁險，行而似伏。

太陽之人，其狀軒軒儲儲，反身折腘。

少陽之人，其狀立則好仰，行則好搖其兩臂，兩臂肘皆出於背。

陰陽和平之人，其狀逶逶然，隨隨然，颙颙然，哀哀然，豆豆然，眾人皆曰君子。（一本多愉愉然，暶〈日旋〉暶〈日旋〉然。）

黃帝問曰：余聞陰陽之人於少師。少師曰：天地之間不離於五，故五五二十五人之形，血氣之所生別，而以候從外知內何如？岐伯對曰：先立五形金木水火土，別其五色，異其五聲，而二十五人具也。

木形之人，比於上角，蒼色小頭，長面大肩，平背直身，小手足，好有材，好勞心少力，多憂勞於事，奈春夏不奈秋冬，感而成病，主足厥陰佗佗然。大角（一曰左角）之人，比於左足少陽，少陽之上遺遺然。右角（一曰少角）之人，比於右足少陽，少陽之下隨隨然。鈦角（音太，一曰右角）之人，比於右足少陽，少陽之上鳩鳩然（一曰推推然）。判角之人，比於左足少陽，少陽之下括括然。

火形之人，比於上徵，赤色廣KT，銳面小頭，好肩背髀腹，小手足，行安地，疾心行遙，肩背肉滿，有氣輕財，少信多慮，見事明了，好顏急心，不壽暴死，奈春夏不奈秋冬，感而生病，主手少陰竅竅然（一曰核核然）。太徵之人，比於左手太陽，太陽之上肌肌然。少徵之人，比於右手太陽，太陽之下慆慆然（慆音剔，又音倘）。右徵之人，比於右手太陽，太陽之上鮫鮫然（一曰熊熊然）。判徵之人，比於左手太陽，太陽之下支支然，熙熙然。

土形之人，比於上宮，黃色，大頭圓面，美肩背，大腹，好股脛，小手足，多肉，上下相稱，行安地，舉足浮，安心，好利人，不喜權勢，善附人，奈秋冬不奈春夏，春夏感而生病，主足太陰敦敦然。太宮之人，比於左足陽明，陽明之上婉婉然。加宮之人，比於左足陽明，陽明之下烗烗（音咳）然（一曰坎坎然）。少宮之人，比於右足陽明，陽明之上樞樞然。左宮之人，比於右足陽明，陽明之下兀兀然（一曰眾之人，一曰陽明之上）。

金形之人，比於上商，白色，小頭方面，小肩背，小腹，小手足，如骨發踵，外骨輕身（一曰發動輕身）清廉急心，靜悍善為吏，奈秋冬不奈春夏，春夏感而生病，主手太陰敦敦然。太商之人，比於左手陽明，陽明之上廉廉然。右商之人，比於左手陽明，陽明之下脫脫然。左商之人，比於右手陽明，陽明之上監監然。少商之人，比於右手陽明，陽明之下嚴嚴然。

水形之人，比於上羽，黑色，大頭面不平（一雲曲面），廣頤小肩，大腹小手足（小一作大），發行搖身，下尻長，背延延然，不敬畏，善欺紿人，殆戮死，奈秋冬不奈春夏，春夏感而生病，主足少陰汙汙然。大羽之人，比於右足太陽，太陽之上頰頰然。少羽之人，比於左足太陽，太陽之下紆紆然。眾之為人，比於右足太陽，太陽之下潔潔然。桎之為人，比於左足太陽，太陽之上安安然。

曰：得其形不得其色何如？曰：形勝色，色勝形者，至其勝時年加，害則病行，失則憂矣。形色相得，富貴大樂。曰：其形色相勝之時，年加可知乎？曰：凡人之大忌常加九歲。七歲，十六歲，二十五歲，三十四歲，四十三歲，五十二歲，六十一歲，皆人之忌，不可不自安也。感則病，失則憂矣。

曰：脈之上下血氣之候，以知形氣奈何？曰：足陽明之上，血氣盛則須美長，血多氣少則須短，氣多血少則須少，血氣俱少則無須，兩吻多畫。（須字一本俱作髯字，吻音穩。）足陽明之下，血氣盛則下毛美長至胸；血多氣少則下毛美短至臍，行則善高舉足，足大指少肉，足善寒，血少氣多則肉善瘃（瘃音斸）；血氣皆少則無毛，有則稀而枯瘁，善痿厥足痹。足少陽之上，血氣盛則通髯美長，血多氣少則通髯美短，血少氣多則少髯，血氣皆少則無髯，感於寒濕，則善痹骨痛爪枯。足少陽之下，血氣盛則脛毛美長，外踝肥；血多氣少則脛毛美短，外踝皮堅而厚；血少氣多則胻毛少，外踝皮薄而軟；血氣皆少則無毛，外踝瘦而無肉。足太陽之上，血氣盛則美眉，眉有毫毛；血多氣少則惡眉，面多小理；血少氣盛則面多肉，血氣和則美色。足太陰之下，血氣盛則跟肉滿，踵堅；氣少血多則瘦，跟空；血氣皆少則善轉筋，踵下痛。手陽明之上，氣血盛則上髭美，血少氣多則髭惡，血氣皆少則善轉筋，無髭。手陽明之下，血氣盛則腋下毛美，手魚肉以溫；氣血皆少則手瘦以寒。手少陽之上，血氣盛則眉美以長，耳色美；血氣皆少則耳焦惡色。手少陽之下，血氣盛則手拳多肉以溫；血氣皆少則瘦以寒；氣少血多則瘦以多脈。手太陽之上，血氣盛則多髯，面多肉以平；血氣皆少則面瘦黑色。手太陽之下，血氣盛則掌肉充滿；血氣皆少則掌瘦以寒。黃赤者多熱氣，青白者少熱氣，黑色者多血少氣。美眉者太陽多血，通髯極須者少陽多血，美須者陽明多血，此其時然也。夫人之常數，太陽常多血少氣，少陽常多氣少血，陽明常多血多氣，厥陰常多氣少血，少陰常多血少氣，太陰常多血少氣，此天之常數也。

曰：二十五人者，刺之有約乎？曰：美眉者，足太陽之脈血氣多；惡眉者，血氣少。其肥而澤者，血氣有余；肥而不澤者，氣有余，血不足。瘦而無澤者，血氣俱不足。審察其形氣有余不足而調之，可以知順逆矣。曰：刺其陰陽奈何？曰：按其寸口人迎以調陰陽，切循其經絡之凝泣結而不通者，此於身背為痛痹，甚則不行故凝泣，凝泣者致氣以溫之，血和乃止。其結絡者，脈結血不行，決之乃行。故曰：氣有余於上者，導而下之；氣不足於上者，推而往之；其稽留不至者，因而迎之。必明於經隧，乃能持之。寒與熱爭者，導而行之；其宛陳血不結者，即而取之。必先明知二十五人，別血氣之所在，左右上下，則刺約畢矣。

曰：或神動而氣先針行，或氣與針相逢，或針已出氣獨行，或數刺之乃知，或發針而氣逆，或數刺病益甚。凡此六者，各不同形，願聞其方？曰：重陽之盛人，其神易動，其氣易往也，矯矯蒿蒿（一本作熇熇高高），言語善疾，舉足喜高，心肺之臟氣有余，陽氣滑盛而揚，故神動而氣先行，此人頗有陰者也。多陽者多喜，多陰者多怒，數怒者易解，故曰頗有陰。其陰陽之離合難，故其神不能先行。陰陽和調者，血氣淖澤滑利，故針入而氣出，疾而相逢也。其陰多而陽少，陰氣沉而陽氣浮者內藏，故針已出，氣乃隨其後，故獨行也。其多陰而少陽者，其氣沉而氣往難，故數刺之乃知。其氣逆與其數刺病益甚者，非陰陽之氣也，沉浮之勢也，此皆粗之所敗，工之所失，其形氣無過也。