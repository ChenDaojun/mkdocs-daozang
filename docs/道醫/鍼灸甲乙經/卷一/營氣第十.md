營氣之道，內谷為寶。

谷入於胃，氣傳之肺，流溢於中，布散於外。

精專者行於經隧，常營無已，終而復始，是謂天地之紀。

故氣從太陰出，循臂內上廉。註手陽明上行至面。

註足陽明下行至跗上，註大指間。與太陰合，上行抵脾，從脾註心中。循手少陰出腋下臂，註小指之端。合手太陽上行乘腋，出䪼〈出頁〉（一作項）內，註目內眥，上巔下項，合足太陽，循脊下尻下行，註小指之端。

循足心，註足少陰，上行註腎，從腎註心，外散於胸中。循心主脈出腋下臂，入（一作出）兩筋之間，入掌中，出手中指之端，還註小指次指之端。合手少陽上行註膻中，散於三焦，從三焦註膽出脅。註足少陽下行至跗上，復從跗註大指間。合足厥陰上行至肝，從肝上註鬲上，循喉嚨入頏顙之竅，究於畜門（一作關）。其支別者，上額循顛下項中，循脊入骶（音氐），是督脈也。絡陰器，上過毛中，入臍中，上循腹裏，入缺盆，下註肺中，復出太陰。此營氣之行，逆順之常也。