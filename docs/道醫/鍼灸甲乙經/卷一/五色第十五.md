雷公問曰：聞風者，百病之始也；厥逆，寒濕之所起也。別之奈何？

黃帝答曰：當候眉間（《太素》作闕中），薄澤為風，沖濁為痹，在地為厥，此其常也，各以其色言其病也。

曰：人有不病卒死，何以知之？

曰：大氣入於臟腑者，不病而卒死矣。

曰：凡病少愈而卒死者，何以知之？

曰：赤色出於兩顴，大如拇指者，病雖少愈，必卒死。黑色出於顏（《太素》作庭），大如拇指，不病亦必卒死矣。

曰：其死有期乎？

曰：察其色以言其時。顏者，首面也。眉間以上者，咽喉也（《太素》眉間以上作闕上）。眉間以中（《太素》亦作闕中）者，肺也。下極者，心也。直下者，肝也。肝左者，膽也。下者，脾也。方上者，胃也。中央者，大腸也。俠傍者，腎也。當腎者，臍也。面王以上者（王古本作壬字），小腸也。面王以下者，膀胱字子處也。顴者，肩也。後顴者，臂也。臂以下者，手也。目內眥上者，膺乳也。俠繩而上者，背也。循牙車以上者，股也。中央者，膝也。膝以下者，胻也。當胻以下者，足也。巨分者，股裏也。巨屈者，膝臏也。此五臟六腑支局（一作節）之部也。五臟五色之見者，皆出其部也。其部骨陷者，必不免於病也。其部色乘襲者，雖病甚不死也。曰五官具五色，何也？

曰：青黑為痛，黃赤為熱，白為寒，是謂五官。

曰：以色言病之間甚奈何？

曰：其色粗以明者為間，沉堊（一作夭，下同）者為甚，其色上行者病亦甚，其色下行如雲徹散者病方已。五色各有臟部，有外部，有內部。其色從外部走內部者，其病從外走內。其色從內部走外部者，其病從內走外。病生於內者，先治其陰，後治其陽，反者益甚。病生於外者，先治其陽，後治其陰（《太素》雲：病生於陽者，先治其外，後治其內。與此文異，義同），反者益甚。用陽和陰，用陰和陽。審明部分，萬舉萬當。能別左右，是謂大通。男女異位，故曰陰陽。審察澤堊，謂之良工。沉濁為內，浮清為外，黃赤為風，青黑為痛，白為寒，黃而膏澤者為膿，赤甚者為血，痛甚者為攣，寒甚者為皮不仁。

各見其部，察其浮沉以知淺深，審其澤堊以觀成敗，察其浮散以知近遠，視色上下以知病處，積神於心以知往今。

故相氣不微，不知是非。屬意勿去，乃知新故。色明不粗，沉堊為甚。不明不澤，其病不甚，其色散駒駒然未有聚，其病散而氣痛，聚未成也。腎乘心，心先病，腎為應，色其（一作皆）如是。男子色在面王，為少腹痛，下為卵痛，其圜直為莖痛，高為本，下為首，狐疝㿗〈疒頽〉陰病之屬也。女子色在面王，為膀胱字子處病，散為痛，薄為聚，方圜左右各如其色形，其隨而下至骶為淫，有潤如膏狀，為暴食不潔，左為右（一作左），右為左（一作右），其色有邪，聚空滿而不端，面色所指者也。色者青黑赤白黃，皆端滿有別鄉。別鄉赤者，其色亦赤，大如榆莢，在面王為不月。

其色上銳首空上向，下銳下向，在左右如法。以五色命臟，青為肝，赤為心，白為肺，黃為脾，黑為腎。肝合筋，青當筋，心合脈，赤當脈。脾合肉，黃當肉。肺合皮，白當皮。腎合骨，黑當骨。

夫精明五色者，氣之華也。赤欲如白裹朱，不欲如赭色也。白欲如白璧之澤（一雲鵝羽），不欲如堊（一雲鹽）也。青欲如蒼璧之澤，不欲如藍也。黃欲如羅裹雄黃，不欲如黃土也。黑欲如重漆色，不欲如炭（《素問》作地蒼）也。五色精微象見，其壽不久也。青如草滋，黑如炲煤，黃如枳實，赤如衃（音披）血，白如枯骨，此五色見而死也。青如翠羽，黑如鳥羽，赤如雞冠，黃如蟹腹，白如豕膏，此五色見而生也。生於心，如以縞裹朱。生於肺，如以縞裹紅。生於肝，如以縞裹紺。生於脾，如以縞裹栝蔞實。生於腎，如以縞裹紫。

此五臟所生之外營也。凡相五色，面黃目青，面黃目赤，面黃目白，面黃目黑者，皆不死也。面青目赤（一作青），面赤目白，面青目黑，面黑目白，面赤目青者，皆死也。