凡刺之道，畢於終始。明知終始，五臟為紀，陰陽定矣。陰者主臟，陽者主腑。陽受氣於四肢，陰受氣於五臟。故瀉者迎之，補者隨之。知迎知隨，氣可令和。和氣之方，必通陰陽。五臟為陰，六腑為陽。謹奉天道，請言終始。終始者，經脈為紀，持其脈口人迎，以知陰陽有余不足，平與不平，天道畢矣。所謂平人者，不病也。不病者，脈口人迎應四時也，上下相應而俱往來也，六經之脈不結動也，本末相遇，寒溫相守司，形肉血氣必相稱也，是謂平人。若少氣者，脈口人迎俱少而不稱尺寸。如是者，則陰陽俱不足，補陽則陰竭，瀉陰則陽脫。如是者，可將以甘藥，不可飲以至劑。如此者弗灸。不已者，因而瀉之，則五臟氣壞矣。人迎一盛，病在足少陽，一盛而躁在手少陽。人迎二盛，病在足太陽，二盛而躁在手太陽。人迎三盛，病在足陽明，三盛而躁在手陽明。人迎四盛且大且數，名曰溢陽，溢陽為外格。脈口一盛，病在足厥陰，一盛而躁在手心主。脈口二盛，病在足少陰，二盛而躁在手少陰。脈口三盛，在足太陰，三盛而躁在手太陰。脈口四盛且大且數，名曰溢陰。溢陰為內關，不通者死不治。人迎與太陰脈口俱盛四倍以上，名曰關格。關格者與之短期。人迎一盛，瀉足少陽而補足厥陰，二瀉一補，日一取之，必切而驗之，疏取之，上氣和乃止。人迎二盛，瀉足太陽而補足少陰，二瀉一補，二日一取之，必切而驗之，疏取之，上氣和乃止。人迎三盛，瀉足陽明而補足太陰，二瀉一補，日一取之，必切而驗之，疏取之，上氣和乃止。脈口一盛，瀉足厥陰而補足少陽，二補一瀉，日一取之，必切而驗之，氣和乃止，疏取之。脈口二盛，瀉足少陰而補足太陽，二瀉一補，二日一取之，必切而驗之，氣和乃止，疏取之。脈口三盛，瀉足太陰而補足陽明，二補一瀉，日二取之，必切而驗之，氣和乃止，疏取之。所以日二取之者，太陰主胃，大富於谷，故可日二取之也。人迎脈口俱盛四倍（《靈樞》作三倍）以上，名曰陰陽俱溢。如是者，不開則血脈閉塞，氣無所行，流淫於中，五臟內傷。如此者，因而灸之，則變易為他病矣。凡刺之道，氣和乃止，補陰瀉陽，音聲益彰，耳目聰明，反此者，血氣不行。所謂氣至而有效者，瀉則益虛，虛者脈大如其故而不堅也。大如故而益堅者，適雖言快，病未去也。補則益實，實者脈大如其故而益堅也。大如故而不堅者，適雖言快，病未去也。故補則實，瀉則虛，病雖不隨針減，病必衰去矣。必先通十二經之所生病，而後可傳於終始。故陰陽不相移，虛實不相頃，取之其經。凡刺之屬三刺至谷氣，邪僻妄合，陰陽移居，逆順相反，浮沉異處，四時不相得，稽留淫泆，須針而去。故一刺陽邪出，再刺陰邪出，三刺則谷氣至而止。所謂谷氣至者，已補而實，已瀉而虛，故知谷氣至也。邪氣獨去者，陰與陽未能調而病知愈也。故曰補則實，瀉則虛，病雖不隨針減，病必衰去矣。（此文似解前第三篇中。）

陽盛而陰虛，先補其陰，後瀉其陽而和之。陰盛而陽虛，先補其陽，後瀉其陰而和之。三脈動於足大指之間，必審其虛實。虛而瀉之，是謂重虛，重虛病益甚。凡刺此者，以指按之，脈動而實且疾者則瀉之，虛而徐者則補之，反此者病益甚。三脈動（一作重）於大指者，謂陽明在上，厥陰在中，少陰在下。膺腧中膺，背腧中背，肩髆虛者取之上。重舌，刺舌柱以鈹針也。手屈而不伸者，其病在筋；伸而不可屈者，其病在骨。在骨守骨，在筋守筋。補須一方實，深取之，稀按其痏，以極出其邪氣。一方虛，淺刺之，以養其脈，疾按其痏，無使邪氣得入。邪氣之來也緊而疾，谷氣之來也徐而和。脈實者，深刺之以泄其氣；脈虛者，淺刺之使精氣無得出，以養其脈，獨出其邪氣。刺諸痛者深刺之，諸痛者其脈皆實。從腰以上者，手太陰、陽明主之；從腰以下者，足太陰、陽明主之。病在下者高取之，病在上者下取之，病在頭者取之足，病在腰者取之腘，病生於頭者頭重，生於手者臂重，生於足者足重。治病者，先刺其病所從生者也。

春氣在毫毛，夏氣在皮膚，秋氣在分肉，冬氣在筋骨。刺此病者，各以其時為齊。刺肥人者，以秋冬為之齊；刺瘦人者，以春夏為之齊。刺之痛者陰也，痛而以手按之不得者亦陰也，深刺之。癢者陽也，淺刺之。病在上者陽也，在下者陰也。病先起於陰者，先治其陰而後治其陽；病先起於陽者，先治其陽而後治其陰。久病者邪氣入深，刺此病者，深入而久留之，間日復刺之，必先調其左右，去其血脈，刺道畢矣。

凡刺之法，必察其形氣。形氣未脫，少氣而脈又躁，躁厥（一作疾字）者，必為繆刺之。散氣可收，聚氣可布。深居靜處，占神往來，閉戶塞牖，魂魄不散，專意一神，精氣之分，無聞人聲，以收其精，必一其神，令誌在針。淺而留之，微而浮之，以移其神，氣至乃休。男女內外，堅拒勿出，謹守勿內，是謂得氣。