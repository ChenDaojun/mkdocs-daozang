黃帝問曰：何謂繆刺？岐伯對曰：夫邪之客於形也，必先舍於皮毛，留而不去，入舍於絡脈，留而不去，入舍於經脈，內連五臟，散於腸胃，陰陽俱感，五臟乃傷，此乃邪之從皮毛而入，極於五臟之次也。如此則治其經焉。

今邪客於皮毛，入舍於孫絡，留而不去，閉塞不通，不得入經，溢於大絡而生奇病焉。夫邪客大絡者，左註右，右註左，上下左右，與經相幹，而布於四末，其氣無常處，不及於經俞，名曰繆刺。曰：以左取右，以右取左，其與巨刺何以別之？曰：邪客於經也，左盛則右病，右盛則左病，亦有易且移者，左痛未已而右脈先病，如此者，必巨刺之，必中其經，非絡脈也。故絡病者，其痛與經脈繆處，故曰繆刺。（巨刺者刺其經，繆刺者刺其絡。）曰：繆刺取之何如？曰：邪客於足少陰之絡，令人卒心痛，暴脹，胸脅支滿。無積者，刺然谷之前出血，如食頃而已，左取右，右取左。病新發者，五日已。

邪客於手少陽（一作陰）之絡，令人喉痹舌卷，口幹心煩，臂外廉痛，手不及頭。刺手中指（當作小指）次指爪甲上去端如韭葉，各一痏（音悔），壯者立已，老者有頃已，左取右，右取左，此新病，數日已。

邪客於足厥陰之絡，令人卒疝暴痛。刺足大指爪甲上與肉交者各一痏，男子立已，女子有頃已，左取右，右取左。

邪客於足太陽之絡，令人頭項痛，肩痛。刺足小指爪甲上與肉交者各一痏，立已，不已刺外踝上三痏，左取右，右取左，如食頃已。

邪客於手陽明之絡，令人氣滿胸中，喘急而支怯胸中熱。刺手大指次指爪甲上去端如韭葉，各一痏，左取右，右取左，如食頃已。

邪客於臂掌之間，不得屈，刺其踝後，先以指按之，痛乃刺之。以月死生為數，月生一日一痏，二日二痏，十五日十五痏，十六日十四痏。

邪客於足陽蹺之脈，令人目痛，從內眥始。刺外踝之下半寸所，各二痏，左取右，右取左，如行十裏頃而已。

人有所墮墜，惡血留於內，腹中脹滿，不得前後，先飲利藥，此上傷厥陰之脈，下傷少陰之絡。刺足內踝之下，然谷之前，血脈出血，刺跗上動脈。不已。刺三毛上各一痏，見血立已，左取右，右取左。善驚善悲不樂，刺如右方。

邪客於手陽明之絡，令人耳聾，時不聞音，刺手大指次指爪甲上端如韭葉，各一痏，立聞。不已，刺中指爪甲上與肉交者，立聞。其不時聞者，不可刺也。耳中生風者，亦刺之如此數，右取左，左取右。

凡痹行往來無常處者，在分肉間痛而刺之，以月生死為數。用針者，隨氣盛衰，以為痏數，針過其日數則脫氣，不及其日數則氣不瀉，左刺右，右刺左。病如故，復刺之如法，以月生死為數，月生一日一痏，二日二痏，漸多之，十五日十五痏，十六日十四痏，漸少之。

邪客於足陽明之絡（《素問》作經，王冰雲：以其脈左右交於面部，故舉經脈之病，以明繆刺之類），令人鼽衄，上齒寒。刺足中指（《素問》註雲：刺大指次指）爪甲上與肉交者，各一痏。左取右，右取左。

邪客於足少陽之絡，令人脅痛不得息，咳而汗出。刺足小指（《素》有次指二字）爪甲上與肉交者各一痏，不得息立已，汗出立止，咳者溫衣飲食，一日已，左刺右，右則左，病立已，不已，復刺如法。

邪客於足少陰之絡，令人咽痛，不可內食，無故善怒，氣上走賁上。刺足中央之絡，各三痏，凡六刺立已，左刺右，右刺左。

邪客於足太陰之絡，令人腰痛，引少腹控䏚〈月少〉（音杪），不可以仰息。刺其腰尻之解，兩胂之上，是腰俞，以月死生為痏數，發針立已，左刺右，右刺左。

邪客於足太陽之絡，令人拘攣背急引脅而痛，內引心而痛。刺之從項始數脊椎俠脊，疾按之應手而痛，刺入傍三痏，立已。

邪客於足少陽之絡，令人留於樞中痛，髀不得氣（一作髀不可舉），刺樞中以毫針，寒則留針，以月死生為痏數立已。

諸經刺之，所過者不病，則繆刺之。耳聾刺手陽明，不已，刺其過脈出耳前者。齒齲刺手陽明立已，不已，刺其脈入齒中者立已。

邪客於五臟之間，其病也脈引而痛，時來時止，視其病脈，繆刺之於手足爪甲上，視其脈，出其血，間日一刺，一刺不已，五刺已。繆傳引上齒，齒唇寒（《素》多一痛字），視其手背脈血者去之，刺足陽明中指爪甲上一痏，手大指次指爪甲上各一痏立已，左取右，右取左。嗌中腫，不能內唾，不能出唾者，繆刺然骨之前出血立已，左取右，右取左。（自溢腫至此二十九字，《素問》王冰註原在邪客足少陰絡之下，今移在此。）

邪客於手足少陰、太陰（一作陽）、足陽明之絡，此五絡者，皆會於耳中，上絡左角，五絡俱竭，令人身脈皆動而形無知也，其狀若屍，或曰屍厥。刺足大指內側爪甲上去端如韭葉，後刺足心，後刺足中指爪甲上各有一痏，後刺手大指內側爪甲上端如韭葉（《素問》又雲後刺手心主者，非也），後刺手少陰銳骨之端各一痏，立已。不已，以竹筒吹其兩耳中，剔其左角之發方寸，燔治，飲以美酒一杯，不能飲者，灌之立已。

凡刺之數，先視其經脈，切而循之，審其虛實而調之。不調者，經刺之；有痛而經不病者，繆刺之。目視其皮部有血絡者，盡取之。此繆刺之數也。