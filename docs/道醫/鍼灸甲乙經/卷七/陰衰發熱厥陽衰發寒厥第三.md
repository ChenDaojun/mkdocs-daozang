黃帝問曰：厥之寒熱者，何也？岐伯對曰：陽氣衰於下則為寒厥，陰氣衰於下則為熱厥。曰：熱厥必起於於足下者，何也？曰：陽氣起於足五指之表。陰脈者，集於足下而聚於足心，故陽勝則足下熱。曰：寒厥必起於五指而上於膝者，何也？曰：陰氣起於五指之裏，集於膝下而聚於膝上，故陰氣盛則從五指到膝上寒。其寒也，不從外，皆從內。曰：寒厥何失而然也？曰厥陰者，眾筋之所聚（《素問》作前陰者宗筋之所聚），太陰、陽明之所合。春夏則陽氣多而陰氣少，秋冬則陰氣盛而陽氣衰。此人質壯，以秋冬奪於所用，下氣上爭不能復，精氣溢下，邪氣從而上之。所中（《素問》所中二字作氣因於中）陽氣衰，不能滲營其經絡，陽氣日損，陰氣獨在，故手足為之寒。曰：熱厥何如？曰：酒入於胃，則絡脈滿而經脈虛。脾主為胃行其津液者也。陰氣虛則陽氣入，陽氣入則胃不和，胃不和則精氣竭，精氣竭則不營其四肢。此人必數醉，若飽以入房，氣聚於脾中不得散，酒氣與谷氣相搏，熱遍於身，內熱而溺赤。夫酒氣盛而慓悍，腎氣日衰，陽氣獨盛，故手足為之熱。曰：厥或令人腹滿，或令人暴不知人，或至半日，遠至一日，乃知人者，何謂也？曰：陰氣盛於上則下虛，下虛則腹滿，腹滿（《素問》腹滿二字作陽氣盛於上）則下氣重上而邪氣逆，逆則陽氣亂，陽氣亂則不知人矣。太陽之厥則腫首，頭重，足不能行，發為眩仆。陽明之厥，則癲疾，欲走呼，腹滿不得臥，面赤而熱，妄見妄言。少陽之厥，則暴聾，頰腫而熱，脅痛，不可以運。太陰之厥，則腹滿填脹，後不利，不欲食，食則嘔，不得臥。少陰之厥，則舌幹溺赤，腹滿心痛。厥陰之厥，則少腹腫痛，填脹，涇溲不利，好臥屈膝，陰縮，胻內熱。盛則瀉之，虛則補之，不盛不虛，以經取之。

請言解論，與天地相應，四時相副，人參天地，故可為解。下有漸洳，上生薄葦，此所以知氣形之多少也。陰陽者，寒暑也，熱則滋雨而在上，根莖（《靈樞》作亥）少汁，人氣在外，皮膚緩，腠理開，血氣盛，汗大泄，皮淖澤。寒則地凍水冰，人氣在中，皮膚致，腠理閉，汗不泄，血氣強，皮堅澀。當是之時，善行水者，不能往冰；善窮地者，不能鑿凍。夫善用針者，亦不能取四逆，血脈凝結，堅搏不往來，亦不可即柔。故行水者，必待天溫冰釋；窮地者，必待凍解，而後地可窮。人脈猶是，治厥者，必先熨火以調和其經，掌與腋，肘與腳，項與脊，以調其氣。大道已通，血脈乃行。後視其病，脈淖澤者，刺而平之，堅緊者，破而決之，氣下乃止，此所謂解結。用針之類，在於調氣。氣積於胃，以通營衛，各行其道。宗氣留積在海，其下者註於氣街，上行者註於息道。故厥在足，宗氣不下，脈中之血凝而留止，弗之火調，針弗能取。用針者，必先察其經絡之虛實，切而循之，按而彈之，視其應動者，乃後取而下之。六經調者，謂之不病，雖病謂之自已。一經上實下虛而不通者，此必有橫絡盛加於大經，令之不通。視而瀉之，通而決之，是所謂解結者也。上寒下熱，先刺其項太陽久留之，已刺則火熨項與肩臂，令熱下合（一本作冷）乃止，所謂推而上之者也。上熱下寒，視其虛脈而陷下於經絡者取之，氣下而止，所謂引而下之者也。

刺熱厥者，留針反為熱；刺熱厥者，二陰一陽；刺寒厥者，一陰二陽。所謂二陰者，二刺陰；所謂二陽者，二刺陽。熱厥取太陰、少陽。寒厥取陽明、少陰，於足留之。厥胸滿面腫者，肩中熱，暴言難，甚則不能言，取足陽明。厥氣走喉而不言，手足微滿清，大便不利，取足少陰。厥而腹膨膨，多寒氣，腹中爂爂（音最，《九墟》作榮），便溲難，取足太陰。厥逆為病，足暴清，胸中若將裂，腹腸若以刀切之，填而不食，脈大皆澀緩，取足少陰，清取足陽明，清則補之，溫則瀉之。厥逆腹滿脹，腸鳴，胸滿不得息，取之下胸三肋間咳而動應手者，與背俞以指按之立快。足厥喘逆，足下清至膝，湧泉主之。