黃帝問曰：病熱有所痛者，何也？岐伯對曰：病熱者陽脈也，以三陽之盛也。人迎一盛在少陽，二盛在太陽，三盛在陽明。夫陽入於陰，故病在頭與腹，乃填脹而頭痛也。曰：病身熱汗出而煩滿不解者何也？曰：汗出而身熱者風也，汗出而煩滿不解者厥也，病名曰風厥。太陽為諸陽主氣（《素問》作巨陽主氣），故先受邪。少陰其表裏也，得熱則上從，上從則厥。治之表裏刺之，飲之服湯。曰：溫病汗出，輒復熱而脈躁疾者，不為汗衰，狂言不能食，病名曰何？曰：名曰陰陽交，交者死。人所以汗出者，皆生於谷，谷生於精。今邪氣交爭於骨肉而得汗者，是邪退精勝，精勝則當能食而不復熱。復熱者邪氣也，汗者精氣也，今汗出而輒復熱者，是邪勝也，不能食者，精無裨也，熱而留者，壽可立而傾也。夫汗出而脈躁盛者死，今脈不與汗相應，此不勝其病，其死明矣。狂言者是失誌，失誌者死。此有三死，不見一生，雖愈必死。病風且寒且熱，炅汗出，一日數欠，先刺諸分理絡脈。汗出且寒且熱，三日一刺，百日而已。

曰：何謂虛實？曰：邪氣盛則實，精氣奪則虛。重實者內（《素問》作言）大熱，病氣熱脈滿，是謂重實。曰：經絡俱實何如？曰：經絡皆實，是寸脈急而尺緩也，皆當俱治。故曰滑則順，澀則逆。夫虛實者，皆從其物類治（《素問》作始），故五臟骨肉滑利，可以久長。寒氣暴上，脈滿而實，實而滑順則生，實而逆則死。盡滿者，脈急大堅，尺滿（一作澀）而不應也。如是者，順則生，逆則死。所謂順者手足溫，所謂逆者手足寒也。曰：何謂重虛？曰：脈虛氣虛尺虛，是謂重虛也。所謂氣虛者言無常也，尺虛者行步恇然也，脈虛者不象陰也。如此者，滑則生，澀則死，氣虛者肺虛也，氣逆者足寒也。非其時則生，當其時則死，余臟皆如此也。脈實滿，手足寒，頭熱（一作痛）者，春秋則生，冬夏則死。脈浮而澀，澀而身有熱者死。絡氣不足，經氣有余者，脈口熱而尺寒，秋冬為逆，春夏為順，治主病者。經虛絡滿者，尺熱滿，脈口寒澀，春夏死，秋冬生。絡滿經虛，灸陰刺陽；經滿絡虛，刺陰灸陽。

曰：秋冬無極陰，春夏無極陽者，何謂也？曰：無極陽者，春夏無數虛陽明，陽明虛則狂；無極陰者，秋冬無數虛太陰，太陰虛則死。春極治經絡，夏極治經俞，秋極治六腑，冬則閉塞，治用藥而少針石。所謂少針石者，非癰疽之謂也。

熱病始手臂者，先取手陽明、太陰而汗出。始頭首者，先取項太陽而汗出。始足脛者，先取足陽明而汗出。臂太陰，（《靈樞》作陽）可出汗，足陽明可出汗。取陰而汗出甚者止之陽，取陽而汗出甚者止之陰。振寒淒淒，鼓頷不得汗出，腹脹煩悶，取手太陰。熱病三日，氣口靜，人迎躁者，取之諸陽五十九刺，以瀉其熱，而出其汗，實其陰，以補其不足。身熱甚，陰陽皆靜者，勿刺之。其可刺者，急取之，不汗則泄。所謂勿刺，皆有死征也。熱病七日八日，脈口動喘而眩者，急刺之，汗且自出，淺刺手大指間。熱病七日、八日，脈微小，病者溲血，口中幹，一日半而死，脈代者一日死。熱病已得汗而脈尚躁（一本作盛），喘且復熱，勿庸（一本作膚）刺，喘盛者必死。熱病七日、八日，脈不躁，不散數，後三日中有汗，三日不汗，四日死。未汗勿庸刺。熱病先膚痛，窒鼻充面，取之皮，以第一針五十九刺。苛鼻幹（《靈樞》作診鼻幹）索於皮肺，不得索之於火，火者心也。熱病先身澀煩而熱，煩悶唇嗌幹，取之皮，以第一針五十九刺。熱病膚脹，口幹，寒，汗出，索脈於心，不得索之於水。水者腎也。熱病嗌幹，多飲善驚，臥不能安，取之膚肉，以第六針五十九刺。目眥赤（《靈樞》作青），索肉於脾，不得索之於木，木者肝也。熱病而胸脅痛（《靈樞》作面青胸痛），手足躁，取之筋間，以第四針，針於四逆。筋躄目浸，索筋於肝，不得索之於金，金者肺也。熱病數驚，瘛疭而狂，取之脈，以第四針急瀉有余者。癲疾毛發去，索血於心，不得索之於腎，腎者，水也。熱病身重骨痛，耳聾好瞑，取之骨，以第四針五十九刺。骨病不食，嚙齒耳青赤，索骨於腎，不得索之於土，土者，脾也。熱病不知所病，耳聾，不能自收，口幹，陽熱甚，陰頗有寒者，熱在髓也，死不治。熱病頭痛顳顬，目脈緊（一本作瘈），善衄，厥熱病也。取之以第三針，視有余不足。寒熱痔（一作痛）。熱病體重，腸中熱，取之以第四針於其俞及下諸指間，索氣於胃絡得氣也。熱病俠臍急痛，胸脅滿，取之湧泉與陰陵泉，以第四針針嗌裏。熱病而汗且出，及脈順可汗者，取魚際、太淵、大都、太白，瀉之則熱去，補之則汗出。汗出太甚，取內踝上橫脈以止之。熱病已得汗而脈尚躁盛者，此陰脈之極也死；其得汗而脈靜者生。熱病脈常躁盛而不得汗者，此陽脈之極也死；其脈躁盛得汗而脈靜者生。厥，俠脊而痛，主頭項幾幾，目䀮〈硫，目代石〉（音盲）䀮〈硫，目代石〉（音盲）然，腰脊強，取足太陽腘中血絡。嗌幹口熱如膠，取足少陽（此條出《素問》刺腰痛篇，宜在後刺腰痛內）。熱病死候有九：一曰汗不出，大顴發赤者死（《太素》雲：汗不出，大顴發赤者，必不反而死）。二曰泄而腹滿甚者死。三曰目不明，熱不已者死。四曰老人嬰兒熱而腹滿者死。五曰汗不出嘔血（《靈樞》作嘔下血）者死。六曰舌本爛，熱不已者死。七曰咳而衄，汗出，出不至足者死。八曰髓熱者死。九曰熱而痓者死。熱而痓者，腰反折瘛疭，齒噤齘也。凡此九者，不可刺也。

所謂五十九刺者，兩手內外側各三，凡十二痏；五指間各一，凡八痏；足亦如是；頭入發際一寸傍三分（《靈樞》無分字）各三，凡六痏；更入發際三寸邊五，凡十痏；耳前後口下（《靈樞》作以下）者各一，項中一，凡六痏；顛上一，囟會一，發際一，廉泉一，風池二，天柱二（《甲乙經》原缺囟會至天柱諸穴，今按《靈樞》經文補之）。

素問曰：五十九者，頭上五行行五者，以越諸陽之熱逆也。大杼、膺俞、缺盆、背椎，此八者，以瀉胸中之熱（一作陽）。氣沖、三裏、巨虛、上下廉，此八者，以瀉胃中之熱。雲門、髃骨、委中、髓空，此八者，以瀉四肢之熱。五臟俞傍五，此十者，以瀉五臟之熱。凡此五十九者，皆熱之左右也。（按二經雖不同，皆瀉熱之要穴也）

頭腦中寒，鼻衄目泣出（《千金》作寒熱頭痛），神庭主之。頭痛身熱，鼻窒，喘息不利，煩滿汗不出，曲差主之。頭痛目眩，頸項強急，胸脅相引，不得傾側，本神主多。熱病（《千金》下有煩滿二字）汗不出，上星主之，先取噫嘻，後取天牖、風池。熱病汗不出而苦嘔煩心，承光主之。頭項痛重，暫起僵仆，鼻窒鼽衄，喘息不得通，通天主之。頭項，惡風，汗不出，淒厥惡寒，嘔吐，目系急，痛引頞，頭重項痛，玉枕主之。頰清（《千金》作喜嚙頰），不得視，口沫泣出，兩目眉頭痛，臨泣主之。腦風頭痛，惡見風寒，鼽衄鼻窒，喘息不通，承靈主之。頭痛身熱，引兩頷急（一作痛），腦空主之。醉酒風熱發，兩角（一作兩目）眩痛，不能飲食。煩滿嘔吐，率谷主之（《千金》以此條置風門）。項強刺喑門。熱病汗不出，天柱及風池、商陽、關沖、腋門主之。頸痛項不得顧，目泣出，多眵䁾〈目蔑〉（音蔑），鼻鼽衄，目內眥赤痛，氣厥耳目不明，咽喉僂引項筋攣不收，風池主之。傷寒熱盛，煩嘔，大椎主之。頭重目瞑淒厥，寒熱，汗不出，陶道主之。身熱頭痛，進退往來，神道主之。頭痛如破，身熱如火，汗不出，瘛疭（《千金》作頭痛），寒熱，汗不出，惡寒，裏急，腰腹相引痛，命門主之。頸項痛不可以俯仰，頭痛振寒，瘛疭，氣實則脅滿，俠脊有寒氣，熱，汗不出，腰背痛，大杼主之。風眩頭痛，鼻不利，時嚏，清涕自出，風門主之。淒淒振寒，數欠伸，鬲俞主之。熱病汗不出，上窌及孔最主之。（《千金》作臂厥熱病汗不出，皆灸刺之，此穴可以出汗）。肩髆間急，淒厥惡寒，魄戶主之。項背痛引頸，魄戶主之。肩痛胸腹滿，淒厥脊背急強，神堂主之。喘逆鼽衄，肩胛內廉痛，不可俯仰，䏚〈月少〉季脅引少腹而痛脹，噫嘻主之。背痛惡寒，脊強俯仰難，食不下，嘔吐多涎，鬲俞（《千金》作陽關）主之。熱病頭痛身重，懸顱主之。胸脅脹滿，背痛惡風寒，飲食不下，嘔吐不留住，魂門主之。善嚏，頭痛身熱，頷厭主之。熱病頭痛，引目外眥而急，煩滿汗不出，引頷齒，面赤皮痛，懸厘主之。熱病偏頭痛，引目外眥，懸厘主之。頭目瞳子痛，不可以視，挾項強急，不可以顧，陽白主之。頭風痛，鼻鼽衄，眉頭痛，善嚏，目如飲脫，汗出寒熱，面赤頰中痛，項椎不可左右顧，目系急，瘛疭，攢竹主之。寒熱淒厥鼓頷，承漿主之。身熱痛，胸脅痛不可反側，顱息主之。肩背痛，寒熱，瘰癧繞頸，有大氣，暴聾氣蒙瞀，耳目不開，頭頷痛，淚出鼻衄，不得息，不知香臭，風眩喉痹，天牖主之。熱病胸中淡淡，腹滿暴痛，恍惚不知人，手清，少腹（《千金》作心腹）滿，瘛疭，心痛，氣滿不得息，巨闕主之。頭眩病身熱，汗不出（《千金》作煩滿汗不出），上脘主之。身寒熱，陰都主之。熱病象瘧，振栗鼓頷，腹脹睥睨，喉中鳴，少商主之。寒厥及熱煩心，少氣不足以息，陰濕癢，腹痛不可以食飲，肘攣支滿，喉中焦幹渴，魚際主之。熱病振栗鼓頷，腹滿陰萎，咳引尻溺出，虛也。鬲中虛，食飲嘔，身熱汗不出，數唾血下，肩背寒熱，脫色，目泣出，皆虛也。刺魚際補之。病溫身熱，五日以上，汗不出，刺太淵。留針一時，取之。若未滿五日，禁不可刺也。熱病先手臂瘛疭，唇口聚鼻張，目下汗出如轉珠，兩乳下二寸堅，脅滿，悸，列缺主之。