黃帝問曰：足陽明之脈病，惡人與火，聞木音則惕然而驚，欲獨閉戶牖而處，願聞其故。岐伯對曰：陽明者胃脈也，胃土也，聞木音而驚者，土惡木也。陽明主肌肉，其血氣盛，邪客之則熱，熱甚則惡火。陽明厥則喘悶，悶則惡人。陰陽相搏，陽盡陰盛，故欲獨閉戶牖而處（按陰陽和薄至此，本在《素問》脈解篇，士安移續於此）。曰：或喘而生者，或喘而死者，何也？曰：厥逆連臟則死，連經則生。曰：病甚則棄衣而走，登高而歌，或至不食數日，逾垣上屋，非其素所未能，病反能者何也？曰：陰陽爭而外並於陽（此八字亦《素問》脈解篇文）。邪盛則四肢實，實則能登高而歌。熱盛於身，故棄衣而欲走。陽盛，故妄言，罵詈不避親疏。大熱遍身，故狂言而妄見妄聞，視足陽明及大絡取之，虛者補之，血如實者瀉之。因令偃臥，居其頭前，以兩手四指按其頸動脈久持之，卷而切推之，下至缺盆中，復上如前，熱去乃已，此所謂推而散之者也。

身熱狂走，譫語見鬼，瘛疭，身柱主之。狂，妄言，怒火惡火，善罵詈，巨厥主之。熱病汗不出，鼽衄，眩，時仆而浮腫，足脛寒，不得臥，振寒，惡人與木音，喉痹齲齒，惡風，鼻不利，多善驚，厲兌主之。四厥手足悶者，使人久持之，厥熱（一本作逆冷）脛痛，腹脹，皮痛，善伸數欠，惡人與木音，振寒，嗌中引外痛，熱病汗不出，下齒痛，惡寒目急，喘滿寒栗，斷口噤僻，不嗜食，內庭主之。狂歌妄言，怒，惡人與火，罵詈，三裏主之。