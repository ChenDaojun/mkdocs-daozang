黃帝問曰：氣之盛衰，可得聞乎？岐伯對曰：人年十歲（一作十六），五臟始定，血氣已通，其氣在下，故好走。二十歲，血氣始盛，肌肉方長，故好趨。三十歲，五臟大定，肌肉堅固，血脈盛滿，故好步。四十歲，五臟六腑十二經脈皆大盛平定，腠理始開，榮華剝落，鬢發頒白，平盛不搖，故好坐。五十歲，肝氣始衰，肝葉始薄，膽汁始減，目始不明。六十歲，心氣始衰，乃善憂悲，血氣懈墮，故好臥。七十歲，脾氣虛，皮膚始枯，故四肢不舉。八十歲，肺氣衰，魂魄離散，故言善誤。九十歲，腎氣焦，臟乃萎枯，經脈空虛。至百歲，五臟皆虛，神氣皆去，形骸獨居而終盡矣。

女子七歲，腎氣盛，齒更發長。二七天水至（《素問》作天癸至），任脈通，太沖脈盛，月事以時下，故有子。三七腎氣平均，故真牙生而長極。四七筋骨堅，發長極，身體盛壯。五七陽明脈衰，面皆焦，發始白。七七任脈虛，太沖（一作任）脈衰少，天水竭，地道不通，故形壞而無子耳。

丈夫八歲，腎氣實，發長齒更。二八腎氣盛，天水至而精氣溢瀉，陰陽和，故能有子。三八腎氣平均，筋骨勁強，故真牙生而長極。四八筋骨隆盛，肌肉滿壯。五八腎氣衰，發墮齒槁。六八陽氣衰於上，面焦，鬢發頒白。七八肝氣衰，筋不能動，天水竭，精少，腎氣衰，形體皆極，八八則齒發去。腎者主水，受五臟六腑之精而藏之，故五臟盛乃能瀉。今五臟皆衰，筋懈骨墮，天水盡矣。故發鬢白，體重，行步不正而無子耳。