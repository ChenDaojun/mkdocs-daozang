黃帝問曰：刺法言，有余瀉之，不足補之，何謂也？岐伯對曰：神有有余，有不足；氣有有余，有不足；血有有余，有不足；形有有余，有不足；誌有有余，有不足。心藏神，肺藏氣，肝藏血，脾藏肉，腎藏誌。誌意通達，內連骨髓，而成形。五臟之道。皆出於經渠，以行血氣；血氣不和，百病乃變化而生，故守經渠焉。

神有余則笑不休，不足則憂（《素問》作悲，王冰曰作憂者誤）。血氣未並，五臟安定，邪客於形，淒厥（《素問》作灑淅）起於毫毛，未入於經絡，故命曰神之微。神有余則瀉其小絡之血，出血勿之深斥，無中其大經，神氣乃平。神不足者，視其虛絡，切而致之，刺而和之，無出其血，無泄其氣，以通其經，神氣乃平。曰：刺微奈何？曰：按摩勿釋，著針勿斥，移氣於足（《素問》作不足），神氣乃得復。

氣有余則喘咳上氣，不足則息利少氣。血氣未並，五臟安定，皮膚微病，命曰白氣微泄。有余則瀉其經渠，無傷其經，無出其血，無泄其氣。不足則補其經渠，無出其氣。曰：刺微奈何？曰：按摩勿釋，出針視之。曰：故將深之，適人必革，精氣自伏，邪氣亂散，無所休息，氣泄腠理，真氣乃相得。

血有余則怒，不足則慧（《素問》作恐）。血氣未並，五臟安定，孫絡外溢，則絡有留血。有余則刺其盛經，出其血。不足則視其虛，內針其脈中，久留之血至（《素問》作而視），脈大，疾出其針，無令血泄。曰：刺留奈何？曰：視其血絡，刺出其血，無令惡血得入於經，以成其病。

形有余則腹脹，涇溲不利，不足則四肢不用。血氣未並，五臟安定，肌肉蠕（一作溢）動，名曰微風。有余則瀉其陽經，不足則補其陽絡。曰：刺微奈何？曰：取分肉間，無中其經，無傷其絡，衛氣得復，邪氣乃索。

誌有余則腹脹飧泄，不足則厥。血氣未並，五臟安定，骨節有傷。有余則瀉。然筋血者出其血，不足則補其復溜。曰：剌未並奈何？曰：即取之無中其經，以去其邪，乃能立虛。

曰：虛實之形，不知其何以生？曰：血氣已並，陰陽相頃，氣亂於衛，血逆於經，血氣離居，一實一虛，血並於陰，氣並於陽，故為驚狂。血並於陽，氣並於陰，乃為炅中。血並於上，氣並於下，心煩悶，善怒。血並於下，氣並於上，亂而喜忘（《素》作善忘）。曰：血並於陰，氣並於陽，如是血氣離居。何者為實，何者為虛？曰：血氣者，喜溫而惡寒。寒則泣不流，溫則消而去之。是故氣之所並為血虛，血之所並為氣虛。曰：人之所有者，血與氣耳。乃言血並為虛，氣並為虛，是無實乎？曰：有者為實，無者為虛。故氣並則無血，血並則無氣。今血與氣相失，故為虛焉。絡之與孫脈，俱註（一作輸）於經，血與氣並，則為實焉。血之與氣並走於上，則為大厥，厥則暴死，氣復反則生，不反則死。曰：實者何道從來。虛者何道從去？曰夫陰與陽，皆有輸會。陽註於陰，陰滿之外，陰陽紃（音巡）平（《素》作均平），以充其形，九候若一，名曰平人。夫邪之所生，或生於陽，或生於陰。其生於陽者，得之風雨寒暑；其生於陰者，得之飲食起居，陰陽喜怒。曰：風雨之傷人奈何？曰：風雨之傷人也，先客於皮膚，傳入於孫脈，孫脈滿則傳入於絡脈，絡脈滿乃註於大經脈，血氣與邪氣並客於分腠之間，其脈堅大，故曰實。實者外堅充滿不可按，按之則痛。曰：寒濕之傷人奈何？曰：寒濕之中人也，皮膚收（《素問》作不收），肌肉堅緊，營血澀，衛氣去，故曰虛。虛者攝辟氣不足，血澀，按之則氣足溫之，故快然而不痛。

曰：陰之生實奈何？曰：喜怒不節，則陰氣上逆，上逆則下虛，下虛則陽氣走之，故曰實。曰：陰之生虛奈何？曰：喜則氣下，悲則氣消，消則脈空虛，因寒飲食，寒氣動臟（一作重滿），則血泣氣去，故曰虛。曰：陽虛則外寒，陰虛則內熱，陽盛則外熱，陰盛則內寒，不知所由然？曰：陽受氣於上焦，以溫皮膚分肉之間。今寒氣在外，則上焦不通，不通則寒獨留於外，故寒栗。有所勞倦，形氣衰少，谷氣不盛，上焦不行，下焦（《素問》作下脘）不通，胃氣熱，熏胸中，故內熱。上焦不通利，皮膚致密，腠理閉塞（《素問》下有玄府二字）不通，衛氣不得泄越，故外熱。厥氣上逆，寒氣積於胸中而不瀉，不瀉則溫氣去，寒獨留，則血凝泣，凝則腠理不通，其脈盛大以澀，故中寒。

曰：陰與陽並，血氣與並，病形已成，刺之奈何？曰：刺此者取之經渠，取血於營，取氣於衛，用形哉，因四時多少高下。曰：血氣已並，病形已成，陰陽相頃，補瀉奈何？曰：瀉實者氣盛乃內針，針與氣俱內，以開其門，如利其戶，針與氣俱出，精氣不傷，邪氣乃下，外門不閉，以出其疾，搖大其道，如利其路，是謂大瀉，必切而出，大氣乃屈。曰：補虛奈何？曰：持針勿置，以定其意，候呼內針，氣出針入，針空四塞，精無從去，方實而疾出針，氣入針出，熱不得還，閉塞其門，邪氣布散，精氣乃得存，動後時（《素問》作動氣後時），近氣不失，遠氣乃來，是謂追之。曰：虛實有十，生於五臟五脈耳。夫十二經脈者，皆生百（《素》作其）病，今獨言五臟。夫十二經脈者，皆絡三百六十五節，節有病，必被經脈，經脈之病者，皆有虛實，何以合之乎？曰：五臟與六腑為表裏，經絡肢節，各生虛實，視其病所居，隨而調之。病在脈調之血，病在血調之絡，病在氣調諸衛，病在肉，調之分肉，病在筋調之筋，病在骨調之骨。燔針劫刺其下，及與急者。病在骨，焠針藥熨。病不知所痛，兩蹺為上。身形有痛，九候莫病，則繆刺之。病在於左而右脈病者，則巨刺之。必謹察其九候，針道畢矣。