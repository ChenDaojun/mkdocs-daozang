黃帝問曰：治民治身，可得聞乎？岐伯對曰：治民與自治，治彼與治此，治小與治大，治國與治家，未有逆而能治者，夫唯順而已矣。故入國問其俗，臨病人問所便。曰：便病奈何？曰：中熱消癉則便寒，寒中之屬則便熱。胃中熱則消谷，令人懸心善饑，臍以上皮熱。腸中熱，則出黃如糜色，臍以下皮寒。胃中寒則填脹。腸中寒則腸鳴飧泄。胃中寒，腸中熱，則脹且泄。胃中熱，腸中寒，則疾饑，少腹痛脹。曰：胃欲寒飲，腸欲熱飲，兩者相逆，治之奈何？曰：春夏先治其標，後治其本；秋冬先治其本，後治其標。曰：便其相逆者奈何？曰：便此者，食飲衣服，欲適寒溫。寒無淒愴，暑無出汗。食飲者，熱無灼灼，寒無滄滄。寒溫中適，故氣搏持，乃不致邪僻。先病而後逆者治其本，先逆而後病者治其本，先寒而後生病者治其本，先病而後生寒者治其本，先熱而後生病者治其本，先病而後生熱者治其本，先病而後生中滿者治其標，先病而後泄者治其本。先泄而後生他病者治其本，必先調之，乃治其他病。先病而後中滿者治其標，先中滿而後煩心者治其本。人有客氣同（同一作固）氣，小大不利治其標。小大便利治其本。病發而有余，本而標之，先治其本，後治其標；病發而不足，標而本之，先治其標，後治其本。謹察間甚而調之，間者並行，甚者獨行。小大不利而後生他病者，治其本。

東方濱海傍水，其民食魚嗜鹹。魚者使人熱中，鹹者勝血。其民皆黑色疏理，其病多壅腫，其治宜砭石。

西方水土剛強，其民華食而脂肥，故邪不能傷其形體，其病生於內，其治宜毒藥。

北方風寒冰冽，其民樂野處而乳食，臟寒生滿病，其治宜灸焫。

南方其地下，水土弱，霧露之所聚也。其民嗜酸而食臊，故致理而赤色，其病攣痹，其治宜微針。

中央其地平以濕，天地所生物者眾，其民食雜而不勞。故其病多痿厥寒熱，其治宜導引按蹺。故聖人離合以治，各得其宜。

形樂誌苦，病生於脈，治之以灸刺。形苦誌樂，病生於筋，治之以熨引。形樂誌樂，病生於肉，治之以針石。形苦誌苦，病生於困竭（一作咽喝），治之以甘藥。形數驚恐，經絡不通，病生於不仁，治之以按摩醪醴。是謂五形。故誌曰刺陽明出血氣，刺太陽出血惡氣，刺少陽出氣惡血，刺太陰出氣惡血，刺少陰出血惡血，刺厥陰出血惡氣。