黃帝問曰：百病始生，三部之氣，所傷各異，願聞其會？岐伯對曰：喜怒不節則傷於臟，臟傷則病起於陰；清濕襲虛，則病起於下；風雨襲虛，則病起於上，是謂三部。至其淫泆，不可勝數。風雨寒熱，不得虛邪，不能獨傷人。卒然逢疾風暴雨而不病者，蓋無虛邪不能獨傷。此必因虛邪之風，與其身形，兩虛相搏，乃客於形，兩實相逢，中人肉間。其中於虛邪也，因其天時，與其躬身，參以虛實，大病乃成。氣有定舍，因處為名，上下內外，分為三真。是故虛邪之中人也，始於皮膚。皮膚緩則腠理開，腠理開則邪從毛發入，毛發入則稍深，稍深則毛發立，灑然，皮膚痛。留而不去，則傳舍於絡，在絡之時，通於肌肉，其病時痛時息，大經乃代。留而不去，傳舍於經，在經之時，灑淅善驚。留而不去，傳舍於俞，在俞之時，六經不通，四節即痛，腰脊乃強。留而不去，傳舍於伏沖之脈，在伏沖之脈時，身體重痛。留而不去，傳舍於腸胃，在腸胃之時，賁晌腹脹，多寒則腸鳴飧泄不化，多熱則溏出糜。留而不去，傳舍於腸胃之外，募原之間。留著於脈，稽留而不去，息而成積，或著孫絡，或著脈絡，或著經脈，或著俞脈，或著於伏沖之脈，或著於膂筋，或著於腸胃之募原，上連於緩筋，邪氣淫泆，不可勝論。其著孫絡之脈而成積，往來上下，擘（音拍，破盡也）乎（《太素》作臂手）孫絡之居也。浮而緩，不能拘積而止之。故往來移行腸胃之外，湊滲註灌，濯濯有音，有寒則腹填滿雷引，故時切痛，其著於陽明之經，則俠臍而居，飽則益大，饑則益小，其著於緩筋也，似陽明之積，飽則痛，饑則安。其著於腸胃之募原也，痛而外連於緩筋也，飽則安，饑則痛。其著於伏沖之脈者，揣之應手而動，發手則熱，氣下於兩股，如湯沃之狀。其著於膂筋在腸後者，饑則積見，飽則積不見，按之弗得。其著於俞脈者，閉塞不通，津液不下，而空竅幹。此邪氣之從入內，從上下者也。曰：積之始生，至其已成奈何？曰：積之始也，得寒乃生厥，止乃成積。曰：其成奈何？曰：厥氣生足溢（《靈樞》作足俯），足溢生脛寒，脛寒則脈血凝泣，寒熱上下，入於腸胃，入於腸胃則填脹，外之汁沫迫聚不得散，日以成積。卒然盛食多飲，則脈滿。起居不節，用力過度，則絡脈傷。陽絡傷則血外溢，溢則衄血；陰絡傷則血內溢，溢則便血。外之絡傷則血溢於腸外，有寒汁沫，與血相搏，則並合凝聚，不得散而成積矣。卒然中於寒，若內傷於憂恐，則氣上逆，氣上逆則穴俞不通，溫氣不行，凝血蘊裏而不散，津液凝澀，著而不去，而積皆成矣。曰：其生於陰者奈何？曰：憂思傷心；重寒傷肺；忿怒傷肝；醉飽入房，汗出當風則傷脾；用力過度，入房汗出浴水，則傷腎。此內外三部之所生病也。察其所痛以知其應，有余不足，當補則補，當瀉則瀉，無逆天時，是謂至治。

曰：人之善病腸中積者，何以候之？曰：皮薄而不澤，肉不堅而淖澤；如此則腸胃惡，惡則邪氣留止，積聚乃作。腸胃之積，寒溫不次，邪氣乃（一本作稍）止，其蓄積止，大聚乃起。

曰：病有身體腰股胻背皆腫，環臍而痛，是謂何病？曰：名曰伏梁，此風根也，不可動，動之為水溺澀之病。病有少腹盛，左右上下皆有根者，名曰伏梁也。裹大膿血，居腸胃之外，不可治之，每切按之至死。此下則因陰，必下膿血，上則迫胃脘生鬲，俠（一本作依）胃脘內癰，此久病也，難治。居臍上為逆，居臍下為順，勿動亟奪。其氣溢（《素問》作泄）於大腸而著於肓，肓之原在臍下，故環臍而痛也。

《難經》曰：心之積名曰伏梁，起於臍上，上至心下，大如臂，久久不愈，病煩心，心痛，以秋庚辛日得之。腎病傳心，心當傳肺，肺以秋王不受邪，因留結為積。

《難經》曰：肺之積名曰息賁，在右脅下覆大如杯，久久不愈，病灑灑惡寒，氣逆喘咳，發肺癰，以春甲乙日得之。心病傳肺，肺當傳肝，肝以春王不受邪，因留結為積。

曰：病脅下滿，氣逆行，三二歲不已，是為何病？曰：病名息賁，此不妨於食，不可灸刺，積為導引服藥，藥不能獨治也。

《難經》曰：肝之積名曰肥氣，在左脅下，如覆杯，有頭足如龜鱉狀，久久不愈，發咳逆，㾬〈疒皆〉瘧，連歲月不已，以季夏戊己日得之。肺病傳肝，肝當傳脾，脾以季夏王不受邪，因留結為積。此與息賁略同。

《難經》曰：脾之積名曰痞氣，在胃脘，覆大如盤，久久不愈，病四肢不收，發黃疸，飲食不為肌膚，以冬壬癸日得之。肝病傳脾，脾當傳腎，腎以冬王不受邪，因留結為積。

《難經》曰：腎之積名曰賁豚，發於少腹，至心下若豚狀，或上或下無時，久不已，令人喘逆，骨痿少氣，以夏丙丁日得之。肺病傳腎，腎當傳心，心以夏王不受邪，因留結為積也。

息賁時唾血，巨闕主之。腹中積上下行，懸樞主之。疝積胸中痛，不得窮屈，天容主之。暴心腹痛，疝橫發上沖心，雲門主之。心下大堅，肓俞、期門及中脘主之。臍下疝繞臍痛，沖胸不得息，中極主之。賁豚上，腹填堅，痛引陰中，不得小便，兩丸騫，陰交主之。臍下疝繞臍痛，石門主之。奔豚氣上，腹填痛，強不能言，莖腫前引腰，後引小腹，腰臗堅痛，下引陰中，不得小便，兩丸騫，石門主之。奔豚寒氣入小腹，時欲嘔，傷中溺血，小便數，背臍痛引陰，腹中窘急欲湊，後泄不止，關元主之。奔豚上搶心，甚則不得息，忽忽少氣，尺厥，心煩痛，饑不能食，善寒中，腹脹引而痛，小腹與脊相控暴痛，時窘之後，中極主之。腹中積聚時切痛，商曲主之。臍下積疝瘕，胞中有血，四滿主之。臍疝繞臍而痛，時上沖心，天樞主之。氣疝噦嘔，面腫奔豚，天樞主之。奔豚，卵上入，痛引莖，歸來主之。奔豚上下，期門主之。疝瘕，髀中急痛，循脅，上下搶心，腹痛積聚，府舍主之。奔豚腹脹腫，章門主之。少腹積聚，勞宮主之。環臍痛，陰騫兩丸縮，堅痛不得臥，太沖主之。寒疝，下至腹腠膝腰，痛如清水，大腹（一作小腹）諸疝，按之至膝上，伏兔主之。寒疝痛，腹脹滿，痿厥少氣，陰市主之。大疝腹堅，丘墟主之。