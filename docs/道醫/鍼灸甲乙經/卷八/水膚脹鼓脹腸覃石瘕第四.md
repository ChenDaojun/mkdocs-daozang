黃帝問曰：水與膚脹、鼓脹、腸覃、石瘕，何以別之？岐伯對曰：水之始起也，目窠上微腫，如新臥起之狀，頸脈動，時咳，陰股間寒，足脛腫，腹乃大。其水已成也，以手按其腹，隨手而起，如裹水之狀，此其候也。膚脹者，寒氣客於皮膚之間，殼殼然不堅，腹大，身盡腫，皮膚厚，按其腹，腹陷而不起，腹色不變，此其候也。鼓脹者，腹身皆腫大如膚脹等，其色蒼黃，腹筋（一本作脈）起，此其候也。腸覃者，寒氣客於腸外，與衛氣相搏，正氣不得營，因有所系，瘕而內著，惡氣乃起，息肉乃生。其始生也，大如雞卵，稍以益大。至其成也，如杯子狀，久者離歲月，按之則堅，推之則移，月事時下，此其候也。石瘕者，生於胞中，寒氣客於子門，子門閉塞，氣不通，惡血當瀉不瀉，血衃乃留止，日以益大，狀如杯子，月事不以時下，皆生於女子，可導而下之。曰：膚脹鼓脹可刺耶？曰：先刺其腹之血絡，後調其經，亦刺去其血脈。曰：有病心腹滿，旦食則不能暮食，此為何病？曰：此名為鼓脹，治之以雞矢醴，一劑知，二劑已。曰：其時有復發者何也？曰：此食飲不節。故時有病也。雖然其病且已，因當風氣聚於腹也。

風水膚脹為五十九刺（《靈樞》作五十七刺），取皮膚之血者，盡取之。徒水，先取環谷下三寸，以䤵〈金非〉針刺之而藏之，引而內之，入而復出，以盡其水，必堅束之，束緩則煩悶，束急則安靜。間日一刺之，水盡乃止。飲則閉藥，方刺之時徒飲之，方飲無食，方食無飲，無食他食，百三十五日。

水腫，人中盡滿，唇反者死，水溝主之。水腫大臍平，灸臍中，無理不治。水腫，水氣行皮中，陰交主之。水腫腹大，水脹，水氣行皮中，石門主之。石水痛引脅下脹，頭眩痛，身盡熱，關元主之。振寒大腹石水，四滿主之。石水，刺氣沖，石水，章門及然谷主之。石水，天泉主之。腹中氣盛，腹脹逆（《千金》作水脹逆），不得臥，陰陵泉主之。水中留飲，胸脅支滿，刺陷谷，出血，立已。水腫脹皮腫，三裏主之。胞中有大疝瘕積聚，與陰相引而痛，苦湧泄上下出，補尺澤、太溪，手陽明寸口皆補之。