黃帝問曰：願聞五臟六腑所出之處？岐伯對曰：五臟五俞，五五二十五俞；六腑六俞，六六三十六俞。經脈十二，絡脈十五，凡二十七氣，上下行，所出為井，所溜為滎，所註為俞，所過為原，所行為經，所入為合。別而言之，則所註為俞；總而言之，則手太陰井也，滎也，原也，經也，合也，皆為之俞。非此六者，謂之間。凡穴手太陰之脈出於大指之端，內屈循白肉際。至本節後太淵溜以淡，外屈本指以下（一作本於上節），內屈與諸陰絡會於魚際，數脈並註（疑此處有缺文），其氣滑利，伏行壅骨之下，外屈（一本下有出字）於寸口而行，上至於肘內廉，入於大筋之下，內屈上行臑陰，入腋下，內屈走肺，此順行逆數之屈折也。

肺出少商。少商者，木也。在手大指端內側，去爪甲如韭葉，手太陰脈之所出也，為井。刺入一分，留一呼，灸一壯。（氣穴論註作三壯。）

魚際者，火也。在手大指本節後內側散脈中，手太陰脈之所留也，為滎。刺入二分，留三呼，灸三壯。

太淵者，土也。在掌後陷者中，手太陰脈之所註也，為俞。刺入二分，留二呼，灸三壯。

經渠者，金也。在寸口陷者中，手太陰之所行也，為經。刺入三寸，留三呼，不可灸，灸之傷人神明。

列缺，手太陰之絡，去腕上一寸五分，別走陽明者，刺入三分，留三呼，灸五壯。

孔最，手太陰之郤，去腕七寸，專（此處缺文。）金二七水之父母，刺入三分，留三呼，灸五壯。

尺澤者，水也。在肘中紋上動脈，手太陰之所入也，為合。刺入三分（《素問》氣穴論註雲：留三呼）。灸五壯。

俠白，在天府下，去肘五寸動脈中，手太陰之別，刺入四分，留三呼，灸五壯。

天府，在腋下三寸，臂臑內廉動脈中，手太陰脈氣所發，禁不可灸，灸之令人逆氣，刺入四分，留三呼。