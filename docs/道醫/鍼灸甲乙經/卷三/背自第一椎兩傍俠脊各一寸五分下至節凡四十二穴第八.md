凡五臟之腧出於背者，按其處，應在中而痛解，乃其腧也。灸之則可，刺之則不可，盛則瀉之，虛則補之。以火補之者，無吹其火，須自滅也。以火瀉之者，疾吹其火，拊其艾，須其火滅也。

大杼，在項第一椎下，兩傍各一寸五分陷者中，足太陽、手太陽之會，刺入三分，留七呼，灸七壯。（氣穴論註雲督脈別絡、手足太陽三脈之會。）

風門熱府，在第二椎下，兩傍各一寸五分，督脈、足太陽之會，刺入五分，留五呼，灸三壯。

肺俞，在第三椎下兩傍各一寸五分，刺入三分，留七呼，灸三壯。（氣府論註雲：五臟腧並足太陽脈之會。）

心俞，在第五椎下，兩傍各一寸五分，刺入三分，留七呼，禁灸。

膈俞，在第七椎下，兩傍各一寸五分，刺入三分，留七呼，灸三壯。

肝俞，在第九椎下，兩傍各一寸五分，刺入三分，留六呼，灸三壯。

膽俞，在第十椎下，兩傍各一寸五分，足太陽脈所發，正坐取之，刺入五分，灸三壯。（氣府論註雲：留七呼。痹論註雲：膽、胃、三焦、大小腸、膀胱俞，並足太陽脈氣所發。）

脾俞，在第十一椎下，兩傍各一寸五分，刺入三分，留七呼，灸三壯。

胃俞，在第十二椎下，兩傍各一寸五分，刺入三分，留七呼，灸三壯。

三焦俞，在第十三椎下，兩傍各一寸五分，足太陽脈氣所發，刺入五分，灸三壯。

腎俞，在第十四椎下，兩傍各一寸五分，刺入三分，留七呼，灸三壯。

大腸俞，在第十六椎下，兩傍各一寸五分，刺入三分，留六呼，灸三壯。

小腸俞，在第十八椎下兩傍各一寸五分，刺入三分，留六呼，灸三壯。

膀胱俞，在第十九椎下，兩傍各一寸五分，刺入三分，留六呼，灸三壯。

中膂俞，在第二十椎下，兩傍各一寸五分，俠脊胂而起，刺入三分，留六呼，灸三壯。

白環俞，在第二十一椎下，兩傍各一寸五分，足太陽脈氣所發，伏而取之，刺入八分，得氣則瀉，瀉訖多補之，不宜灸。（水穴註雲：刺入五分，灸三壯。自大腸俞至此五穴，並足太陽脈氣所發。）

上窌，在第一空腰髁下一寸，俠脊陷者中，足太陽、少陽之絡，刺入三分，留七呼，灸三壯。

次窌，在第二空，俠脊陷者中，刺入三分，留七呼，灸三壯。（《銅人經》雲：刺入三分，灸七壯。）

中窌，在第三空，俠脊陷者中，刺入二寸，留十呼，灸三壯。（《銅人經》雲：刺入二分。）

下窌，在第四空，俠脊陷者中，刺入二寸，留十呼，灸三壯。（《銅人經》雲：針入二分。《素問》繆刺論註雲：足太陽、厥陰、少陽所結。）

會陽，一名利機，在陰毛骨兩傍，督脈氣所發，刺入八分，灸五壯。（氣府註雲灸三壯。）