淵腋，在腋下三寸宛宛中，舉臂取之，刺入三分，不可灸，灸之不幸生腫蝕馬刀，傷內潰者死，寒熱生馬瘍可治。（氣穴論註雲：足少陽脈氣所發。）

大包，在淵腋下三寸，脾之大絡，布胸脅中，出九肋間，及季脅端，別絡諸陰者，刺入三分，灸三壯。

輒筋，在腋下三寸，復前行一寸，著脅，足少陽脈氣所發，刺入六分，灸三壯。

天池，一名天會，在乳後一寸（氣府論註雲二寸），腋下三寸，著脅直掖撅肋間，手厥陰足少陽脈之會（一作手心足少陽脈之會），刺入七分，（氣府論註雲：刺入三分。）灸三壯。