上關，一名客主人，在耳前上廉起骨端，開口有孔，手少陽、足陽明之會，刺入三分，留七呼，灸三壯，刺太深令人耳無聞。

下關，在客主人下，耳前動脈下空下廉，合口有孔，張口即閉，足陽明、少陽之會，刺入三分，留七呼，灸三壯，耳中有幹■〈米適〉（音適）抵，不可灸。（■〈米適〉抵一作適之，不可灸。一作針灸留針。）

耳門，在耳前起肉當耳缺者，刺入三分，留三呼，灸三壯。

禾窌，在耳前銳發下橫動脈，手足少陽、手太陽之會，刺入三分，灸三壯。（氣府論註雲：手、足少陽二脈之會。）

聽會，在耳前陷者中，張口得之，動脈應手，少陽脈氣所發，刺入四分，灸三壯。（繆刺註雲：正當手陽明脈之分。）

聽宮，在耳中，珠子大，明如赤小豆，手足少陽、手太陽之會，刺入三分，灸三壯。（氣穴註雲：刺入一分。）

角孫，在耳廓中間，開口有孔，手足少陽、手陽明之會，刺入三分，灸三壯。（氣府論註雲：在耳上廓表之間發際之下，手太陽、手足少陽三脈之會。）

瘈脈，一名資脈，在耳本後雞足青絡脈，刺出血如豆汁，刺入一分，灸三壯。

顱息，在耳後間青絡脈，足少陽脈氣所發，刺入一分，出血多則殺人，灸三壯。

翳風，在耳後陷者中，按之引耳中，手、足少陽之會，刺入四分，灸三壯。