黃帝問曰：手少陰之脈獨無俞，何也？岐伯對曰：少陰者，心脈也。心者，五臟六腑之大主也，為帝王，精神之舍也。其臟堅固，邪弗能容也。容之則心傷，心傷則神去，神去則死矣。故諸邪之在於心者，皆在心之包絡。包絡者，心主之脈也。故獨無俞焉。曰：少陰脈獨無俞者，心不病乎？曰：其外經脈病而臟不病，故獨取其經於掌後兌骨之端。其余脈出入曲折，皆如手少陰（少陰少字宜作太字，《銅人經》作厥字）。心主之脈行也。故本俞者，皆因其氣之虛實疾徐以取之，是謂因沖而泄，因衰而補。如是者，邪氣得去，真氣堅固，是謂因天之序。

心出少沖。少沖者，木也。一名經始，在手小指內廉之端，去爪甲角如韭葉，手少陰脈之所出也，為井。刺入一分，留一呼，灸一壯。少陰八穴，其七有治，一無治者，邪弗能容也，故曰無俞焉。

少府者，火也。在小指本節後陷者中，直勞宮，手少陰脈之所留也，為滎。刺入三分。

神門者，土也。一名兌沖，一名中都，在掌後兌骨之端陷者中，手少陰脈之所註也，為俞。刺入三分，留七呼，灸三壯。（《素問》陰陽論註雲：神門在掌後五分，當小指間。）

手少陰郤，在掌後脈中，去腕五分，刺入三寸，灸三壯。

通裏，手少陰經，在腕後一寸，別走太陽，刺入三寸，灸三壯。

靈道者，金也。在掌後一寸五分，或曰一寸，手少陰脈之所行也，為經。刺入三分，灸三壯。

少海者，水也。一名曲節，在肘內廉節後陷者中，動脈應手，手少陰脈之所入也，為合。刺入五分，灸三壯。

極泉，在腋下筋間，動脈入胸中，手少陰脈氣所發，刺入三分，灸五壯。