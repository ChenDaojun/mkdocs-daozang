黃帝問曰：氣穴三百六十五以應一歲，願聞孫絡溪谷亦各有應乎？岐伯對曰：孫絡溪谷，三百六十五穴會，以應一歲，以灑（《素問》作溢）奇邪，以通榮衛。肉之大會為谷，肉之小會為溪，肉分之間，溪谷之會，以行榮衛，以舍（《素問》作會）大氣也。

神庭，在發際直鼻，督脈、足太陽、陽明之會，禁不可刺，令人癲疾，目失精，灸三壯。

曲差，一名鼻沖，俠神庭兩傍各一寸五分，在發際，足太陽脈氣所發，正頭取之，刺入三分，灸五壯。

本神，在曲差兩傍各一寸五分，在發際（一曰直耳上入發際四分）足少陽、陽維之會，刺入三分，灸三壯。

頭維，在額角發際俠本神兩傍各一寸五分，足少陽、陽維之會，刺入五分，禁不可灸。