三焦上合手少陽，出於關沖。關沖者，金也。在手小指次指之端，去爪甲角如韭葉，手少陽脈之所出也，為井。刺入一分，留三呼，灸三壯。

腋門者，水也。在小指次指間陷者中，手少陽脈之所溜也，為滎。刺入三分，灸三壯。

中渚者，木也。在手小指次指本節後陷者中，手少陽脈之所註也，為俞。刺入二分，留三呼，灸三壯。

陽池，一名別陽，在手表上腕上陷者中，手少陽脈之所過也，為原。刺入二分，留三呼，灸五壯。（《銅人經》雲：不可灸。）

外關，手少陽絡，在腕後二寸陷者中，別走心者，刺入三分，留七呼，灸三壯。

支溝者，火也。在腕後三寸，兩骨之間陷者中，手少陽脈之所行也，為經。刺入二分，留七呼，灸三壯。

三陽絡，在臂上大交脈，支溝上一寸，不可刺，灸五壯。

四瀆，在肘前五寸外廉陷者中，刺入六分，留七呼，灸三壯。

天井者，土也。在肘外大骨之後一寸，兩筋間陷者中，屈肘得之，手少陽脈之所入也，為合。刺入一分，留七呼，灸三壯。

清冷淵，在肘上一寸（一本作三寸），伸肘舉臂取之，刺入三分，灸三壯。

消濼，在肩下臂外開腋斜肘分下胻（一本無胻字），刺入六分，灸三壯。（氣府論註雲：手少陽脈之會。）