期門，肝募也，在第二肋端，不容傍各一寸五分，上直兩乳，足太陰厥陰、陰維之會，舉臂取之，刺入四分，灸五壯。

日月，膽募也，在期門下一寸五分，足太陰、少陽之會，刺入七分，灸五壯。（氣府論註雲：在第三肋端，橫直心蔽骨傍各二寸五分，上直兩乳。）

腹哀，在日月下一寸五分，足太陰、陰維之會，刺入七分，灸五壯。

大橫，在腹哀下三寸，直臍傍，足太陰、陰維之會，刺入七分，灸五壯。

腹屈，一名腹結，在大橫下一寸三分，刺入七分，灸五壯。

府舍，在腹結下三寸，足太陰、陰維、厥陰之會，此脈上下入腹絡胸，結心肺，從脅上至肩，比太陰郤，三陰陽明支別，刺入七分，灸五壯。

沖門，一名慈宮，上去大橫五寸，在府舍下，橫骨兩端約文中動脈，足太陰、厥陰之會，刺入七分，灸五壯。