脾在隱白。隱白者，木也。在足大指端內側，去爪甲角如韭葉，足太陰脈之所出也。為井。刺入一分，留三呼，灸三壯。

大都者，火也。在足大指本節後陷者中，足太陰脈之所溜也，為滎。刺入三分，留七呼，灸一壯。

太白者，土也。在足內側核骨下陷者中，足太陰脈之所註也。為俞。刺入三分，留七呼，灸三壯。

公孫，在足大指本節後一寸，別走陽明，太陰絡也，刺入四分，留二十呼，灸三壯。

商丘者，金也。在足內踝下微前陷者中，足太陰脈之所行也，為經。刺入三分，留七呼，灸三壯。（氣穴論註雲：刺入四分。）

三陰交，在內踝上三寸，骨下陷者中，足太陰、厥陰、少陰之會，刺入三分，留七呼，灸三壯。

漏谷，在內踝上六寸骨下陷者中，足太陰絡，刺入三分，留七呼，灸三壯。

地機，一名脾舍，足太陰郤，別走上一寸空，在膝下五寸，刺入三分，灸三壯。

陰陵泉者，水也。在膝下內側輔骨下陷者中，伸足乃得之，足太陰脈之所入也，為合。刺入五分，留七呼，灸三壯。

血海，在膝臏上內廉白肉際二寸中，足太陰脈氣所發，刺入五分，灸五壯。

箕門，在魚腹上越兩筋間，動脈應手，太陰內部，足太陰脈氣所發，刺入三分，留六呼，灸三壯。（《素問》三部九候論註雲：直五裏下，寬鞏足單衣，沉取乃得之，動脈應於手。）