腎出湧泉。湧泉者，水也。一名地沖，在足心陷者中，屈足卷指宛宛中，足少陰脈之所出也，為井。刺入三分，留三呼，灸三壯。

然谷者，火也。一名龍淵，在足內踝前起大骨下陷者中，足少陰脈之所留也，為滎。刺入三分，留三呼，灸三壯。刺之多見血，使人立饑欲食。

太溪者，土也。在足內踝後跟骨上動脈陷者中，足少陰脈之所註也，為俞。刺入三分，留七呼，灸三壯。

大鐘，在足跟後沖中，別走太陽足少陰絡，刺入二分，留七呼，灸三壯。（《素問》水熱穴論註雲：在內踝後。刺腰痛論註雲：在足跟後街中，動脈應手。）

照海，陰蹺脈所生，在足內踝下一寸，刺入四分，留六呼，灸三壯。

水泉，足少陰郤，去太溪下一寸，在足內踝下，刺入四分，灸五壯。

復溜者，金也。一名伏白，一名昌陽，在足內踝上二寸陷者中，足少陰脈之所行也，為經。刺入三分，留三呼，灸五壯。（刺腰痛論註雲：在內踝上二寸動脈。）

交信，在足內踝上二寸，少陰前，太陰後，筋骨間，陰蹺之郤。刺入四分，留三呼，灸三壯。

築賓，陰維之郤，在足內踝上腨分中，刺入三分，灸五壯。（刺腰痛論註雲：在內踝後。）

陰谷者，水也。在膝下內輔骨後，大筋之下，小筋之上，按之應手，屈膝得之，足少陰脈之所入也，為合。刺入四分，灸三壯。