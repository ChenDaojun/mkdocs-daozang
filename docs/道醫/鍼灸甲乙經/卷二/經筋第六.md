足太陽之筋起於足小指上，結於踝，斜上結於膝。其下者，從足外側，結於踵，上循跟結於腘。其別者，結於腨外。上腘中內廉，與腘中並上結於臀，上挾脊上項。其支者，別入結於舌本。其直者，結於枕骨，上頭下額（一作顏），結於鼻。其支者，為目上綱，下結於鼽（《靈樞》作頄字）。其下支者，從腋後外廉，結於肩髃。其支者，入腋下，出缺盆，上結於完骨。其支者，出缺盆，斜上入於鼽。其病小指支踵跟痛（一作小指支踵痛），腘攣急，脊反折，項筋急，肩不舉，腋支缺盆中紐痛，不可左右搖。治在燔針劫刺，以知為數，以痛為腧，名曰仲春痹。

足少陽之筋，起於小指次指之上，結於外踝，上循胻外廉，結於膝外廉。其支者，別起於外輔骨，上走髀，前者結於伏兔，後者結於尻。其直者，上乘䏚〈月少〉季脅，上走腋前廉，系於膺乳，結於缺盆。直者，上出腋貫缺盆，出太陽之前，循耳後，上額角，交巔上，下走頷，上結於鼽。其支者，結於目外眥為外維。其病小指次指支轉筋，引膝外轉筋，膝不可屈伸，腘筋急，前引髀，後引尻，上乘䏚〈月少〉季脅痛，上引缺盆膺乳頸，維筋急，從左之右，右目不開，上過右角，並蹺脈而行，左絡於右，故傷左角，右足不用，命曰維筋相交。治在燔針劫刺，以知為數，以痛為輸，名曰孟春痹。

足陽明之筋，起於中三指，結於跗上，斜外上加於輔骨，上結於膝外廉，直上結於髀樞，上循脅屬脊。其直者，上循骭，結於膝。其支者，結於外輔骨，合少陽。其直者，上循伏兔，上結於髀，聚於陰器，上腹而布，至缺盆而結，上頸上俠口，合於鼽，下結於鼻，上合於太陽。太陽為目上綱，陽明為目下綱。其支者，從頰結於耳前。其病足中指支脛轉筋，腳跳堅，伏兔轉筋，髀前腫，㿗〈疒頽〉疝，腹筋乃急，引缺盆及頰，卒口僻，急者目不合，熱則筋弛縱緩不勝，目不開。頰筋有寒則急引頰移口，有熱則筋弛縱不勝收，故僻。治之於馬膏，膏其急者，以白酒和桂塗其緩者，以桑鉤鉤之，即以生桑灰置之坎中，高下與坐等，以膏熨急頰，且飲美酒，啖炙肉，不飲酒者，自強也，為之三拊而已。治在燔針劫刺，以知為數，以痛為輸。名曰季春痹。

足太陰之筋，起於大指之端內側，上結於內踝。其直者，上絡於膝內輔骨。上循陰股，結於髀，聚於陰器，上腹結於臍，循腹裏，結於脅，散於胸中。其內者，著於脊。其病足大指支內踝痛，轉筋，內輔骨痛，陰股引髀而痛，陰器紐痛，上臍兩脅痛，膺中脊內痛。治在燔針劫刺，以知為數，以痛為輸，名曰孟秋痹。

足少陰之筋，起於小指之下，入足心，並足太陰而斜走內踝之下，結於踝踵，則與足太陽之筋合而上結於內輔之下，並太陰之筋而上循陰股，結於陰器，循膂內俠脊上至項，結於枕骨，與足太陽之筋合。其病足下轉筋，及所過而結者皆痛及轉筋。病在此者主癇瘈及痓，病在外者不能俯，在內者不能仰。故陽病者腰反折不能俯，陰病者不能仰。治在燔針劫刺，以知為數，以痛為輸，在內者熨引飲藥。此筋折紐，紐發數甚者死不治，名曰仲秋痹。

足厥陰之筋，起於大指之上，結於內踝之前，上循沖胻，上結內輔之下，上循陰股，結於陰器，絡諸經（一作筋）其病足大指支內踝之前痛，內輔痛，陰股痛，轉筋，陰器不用，傷於內則不起，傷於寒則陰縮入，傷於熱則縱挺不收。治在行水清陰器。其病轉筋者，治在燔針劫刺，以知為數，以痛為輸，名曰季秋痹。

手太陽之筋，起於小指之上，結於腕，上循臂內廉，結於肘內兌骨之後，彈之應小指之上，入結於腋下。其支者，從腋走後廉，上繞臑外廉，上肩胛，循頸出足太陽之筋前，結於耳後完骨。其支者，入耳中。直者，出耳上，下結於頷上，屬目外眥。其病小指支及肘內兌骨後廉痛，循臂陰，入腋下，腋下痛，腋後廉痛，繞肩胛引頸而痛，應耳中鳴痛，引頷目瞑，良久乃能視，頸筋急則為筋痿頸腫。寒熱在頸者，治在燔針劫刺，以知為數，以痛為輸，其為腫者復而兌之，名曰仲夏痹。（原本復而兌之下有“本支者，上曲牙，循耳前，屬目外眥，上頷，結於角，其痛當所過者支轉筋，治在燔針劫刺，以知為數，以痛為輸”段）。

手少陽之筋，起於小指次指之端，結於腕，上循臂，結於肘，上繞臑外廉，上肩走頸，合手太陽。其支者，上當曲頰入系於舌本。其支者，上曲牙，循耳前，屬目外眥，上乘頷，結於角。其病當所過者，即支轉筋，舌卷。治在燔針劫刺，以知為數，以痛為輸，名曰季夏痹。

手陽明之筋，起於大指次指之端，結於腕，上循臂，上結於肘，上繞臑結於髃。其支者，繞肩胛，俠脊。其直者，從肩髃上頸。其支者，上頰，結於鼽。其直者，上出手太陽之前，上左角，絡頭，下右頷。其病當所過者，支（一本下有痛字及字）轉筋痛，肩不舉，頸不可左右視。治在燔針劫刺，以知為數，以痛為輸，名曰孟夏痹。

手太陰之筋，起於大指之上，循指上行，結於魚際後，行寸口外側，上循臂，結肘中，上臑內廉，入腋下，上出缺盆，結肩前髃，上結缺盆，下結於胸裏，散貫賁，合脅下抵季肋。其病當所過者，支轉筋痛，甚成息賁者，脅急吐血。治在燔針劫刺，以知為數，以痛為輸，名曰仲冬痹。

手心主之筋，起於中指，與太陰之經並行，結於肘內廉，上臂陰，結腋下，下散前後俠脅。其支者，入腋散胸中，結於臂。其病當所過者，支轉筋痛，及胸痛息賁。治在燔針劫刺，以知為數，以痛為輸，名曰孟冬痹。

手少陰之筋，起於小指之內側，結於兌骨，上結肘內廉，上入腋，交太陰，挾乳裏，結於胸中，循賁下系於臍。其病內急，心承伏梁下為肘綱。其病當所過者，支轉筋痛。治在燔針劫刺，以知為數，以痛為輸，其成伏梁吐膿血者，死不治。凡經筋之病，寒則反折筋急，熱則筋縱緩不收，陰痿不用，陽急則反折，陰急則俯不伸。淬刺者刺寒急也，熱則筋縱不收，無用燔針劫刺。名曰季冬痹。

足之陽明，手之太陽，筋急則口目為之僻，目眥急不能卒視，治此皆如右方也。