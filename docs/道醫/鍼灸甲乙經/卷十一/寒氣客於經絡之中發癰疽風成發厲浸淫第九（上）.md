黃帝問曰：腸胃受谷，上焦出氣，以溫分肉，以養骨節，通腠理。中焦出氣如霧，上註溪谷而滲孫脈，津液和調，變化赤而為血，血和則孫絡先滿，乃註於絡脈，絡脈皆盈，乃註於經脈。陰陽乃張，因息而行，行有經紀，周有道理，與天合同，不得休止。切而調之，從虛去實，瀉則不足，疾則氣減，留則先後，從實去虛，補則有余，血氣已調，神氣乃持。余已知血氣之至與不至，未知癰疽之所從生，成敗之時，死生之期，或有遠近，何以度之？曰：經脈流行不止，與天同度，與地合紀，故天宿失度，日月薄蝕，地經失紀，水道流溢，草螢不成，五谷不殖，經紀不通，民不往來，巷聚邑居，別離異處。血氣猶然，請言其故。夫血脈營衛，周流不休，上應天宿，下應經數。寒邪客經絡之中則血泣，血泣則不通，不通則衛氣歸之，不得復反，故癰腫也。寒氣化為熱，熱勝則肉腐，肉腐則為膿，膿不瀉則筋爛，筋爛則骨傷，骨傷則髓消，不當骨空，不得泄瀉，則筋骨枯空，枯空則筋骨肌肉不相親，經絡敗漏，熏於五臟，臟傷則死矣。