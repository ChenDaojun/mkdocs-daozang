黃帝問曰：人之善病消癉者，何以候之？岐伯對曰：五臟皆柔弱者，善病消癉。夫柔弱者必剛強，剛強多怒，柔者易傷也。此人薄皮膚而目堅固以深者，長衡直揚，其心剛，剛則多怒，怒則氣上逆，胸中蓄積，血氣逆留（《太素》作留積），腹皮充脹（《太素》作髖皮充肌），血脈不行，轉而為熱，熱則消渴，故為消癉，此言其剛暴而肌肉弱者也。面色微黃，齒垢黃，爪甲上黃，黃癉也。安臥小便黃赤，脈小而澀者，不嗜食。曰：有病口甘者，病名曰何，何以得之？曰：此五氣之溢也，名曰脾癉。夫五味入口，藏於胃，脾為之行其精氣，津液在脾，故令人口甘，此肥美之所發也。此人必數食美而多食甘肥，肥令人內熱，甘令人中滿，故其氣上溢，轉為消癉（《素問》作渴）。治之以蘭，除陳氣也。凡治消癉，治偏枯、厥氣逆滿，肥貴人則膏粱之病也。鬲塞閉絕，上下不通，暴憂之病也。消癉脈實大，病久可治；脈懸絕小堅，病久不可治也。曰：熱中消中，不可服膏粱芳草石藥，石藥發疽（《素問》作癉），芳草發狂。夫熱中消中者，皆富貴人也。今禁膏粱。是不合其心，禁芳草石藥，是病不愈，願聞其說？曰：夫芳草之氣美，石藥之氣悍，二者其氣急疾堅勁，故非緩心和人，不可以服此二者。夫熱氣慓悍，藥氣亦然，二者相遇，恐內傷脾，脾者土也而惡木，服此藥也，至甲乙日當愈甚（《素問》作當更論）。癉成為消中。

黃癉，（《千金》雲：腹滿不欲食）刺脊中，黃癉善欠，脅下滿欲吐（《千金》雲：身重不能動），脾俞主之。消渴身熱，面赤（《千金》作目）黃，意舍主之。消渴嗜飲，承漿主之。黃癉目黃，勞宮主之。嗜臥，四肢不欲動搖，身體黃，灸手五裏，左取右，右取左。消渴，腕骨主之。黃癉熱中善渴，太沖主之。身黃時有微熱，不嗜食，膝內內踝前痛，少氣，身體重，中封主之。消癉，善喘，氣塞喉咽而不能言，手足清，溺黃，大便難，嗌中腫痛，唾血，口中熱，唾如膠，太溪主之。消渴黃癉，足一寒一熱，舌縱煩滿，然谷主之。陰氣不足，熱中消谷善饑，腹熱身煩狂言，三裏主之。