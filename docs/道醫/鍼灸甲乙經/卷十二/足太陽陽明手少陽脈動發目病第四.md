黃帝問曰：余嘗上青霄之臺，中陛而惑，獨冥視之，安心定氣，久而不解，被發長跪，俯而復視之，久不已，卒然自止，何氣使然？岐伯對曰：五臟六腑之精氣，上註於目而為之精，精之裹（《靈樞》作窠，下同）者為眼，骨之精者為瞳子，筋之精為黑精（《靈樞》作黑眼），血之精為其絡，氣之精為白精（《靈樞》亦作白眼），肌肉之精為約束，裹契（一作擷）筋骨血氣之精而與脈並為系，上屬於腦，後出於項中。故邪中於頭目，逢身之虛，其入深，則隨眼系以入於腦，入則腦轉，腦轉則引目系急，目系急則目眩以轉矣。邪中之精，則其精所中者不相比，不相比則精散，精散則視歧，故見兩物也。目者，五臟六腑之精也，營衛魂魄之所常營也，神氣之所生也。故神勞則魂魄散，誌意亂。是故瞳子黑眼法於陰，白晴赤脈法於陽，故陰陽合揣（《靈樞》作傳）而精明也。目者心之使也，心者神之所舍也，故神分精亂而不揣（一作轉），卒然見非常之處，精氣魂魄散不相得，故曰惑。曰：余疑何其然也，余每之東苑，未嘗不惑，去之則復。余惟獨為東苑勞神乎，何其異也？曰：不然，夫心有所喜，神有所惡，卒然相惑則精氣亂，視誤故惑，神移乃復，是故間者為迷，甚者為惑。

目眥外決（一作次）於面者，為銳眥；在內近鼻者，上為外眥，下為內眥。目色赤者病在心，白色者病在肺，青色者病在肝，黃色者病在脾，黑色者病在腎，黃色不可名者病在胸中。診目痛赤脈從上下者，太陽病；從下上者，陽明病；從外走內者，少陽病。夫膽移熱於腦，則辛頞鼻淵（一作洞）。鼻淵者，濁涕下不止，傳為鼽懵（《素問》作衄蔑），瞑目，故得之氣厥。

足陽明有俠鼻入於面者，名曰懸顱，屬口對入系目本。頭痛，引頷取之，視有過者取之，損有余，補不足，反者益甚。足太陽有通項入於腦者，正屬目本，名曰眼系。頭目苦痛，取之在項中兩筋間，入腦乃別，陰蹺陽蹺陰陽相交，陽入陰出，陰陽交於銳眥，陽氣絕則乃瞑目，陰氣絕則眠。目中赤痛，從內眥始，取之陰蹺。

目中痛不能視，上星主之，先取噫嘻，後取天牖、風池。青肓，遠視不明，承光主之。目瞑遠視䀮〈硫，目代石〉（音盲）䀮〈硫，目代石〉（音盲），目窗主之，目䀮〈硫，目代石〉（音盲）䀮〈硫，目代石〉（音盲）赤痛，天柱主之。目眩無所見，偏頭痛，引外眥而急，頷厭主之。目不明，惡風日，淚出憎寒，目痛目眩，內眥赤痛，目䀮〈硫，目代石〉（音盲）䀮〈硫，目代石〉（音盲）無所見，眥癢痛，淫膚白翳，睛明主之。青肓無所見，遠視䀮〈硫，目代石〉（音盲）䀮〈硫，目代石〉（音盲），目中淫膚，白膜覆瞳子，目窗主之。目不明，淚出，目眩瞀，瞳子癢，遠視䀮〈硫，目代石〉（音盲）䀮〈硫，目代石〉（音盲），昏夜無見，目瞤動，與項口參相引，僻口不能言，刺承泣。目痛口僻戾（一作淚出），目不明，四白主之。目赤黃，顴窌主之。睊目，水溝主之。目痛不明，齦交主之。目瞑身汗出，承漿主之。青盲瞶〈目遺〉目惡風寒，上關主之。青盲，商陽主之。瞶〈目遺〉目，目䀮〈硫，目代石〉（音盲）䀮〈硫，目代石〉（音盲），偏歷主之。眼痛，下廉主之。瞶〈目遺〉目，目䀮〈硫，目代石〉（音盲）䀮〈硫，目代石〉（音盲），少氣，灸手五里，左取右，右取左。目中白翳，目痛泣出，甚者如脫，前谷主之。白膜覆珠，瞳子無所見，解溪主之。