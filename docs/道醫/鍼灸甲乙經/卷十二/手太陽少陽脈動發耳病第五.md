暴厥而聾，耳偏塞閉不通，內氣暴薄也。不從內外中風之病，故留瘦著也。頭痛耳鳴，九竅不利，腸胃之所生也。

黃帝問曰：刺節言發蒙者，刺府腧以去府病，何俞使然？岐伯對曰：刺此者，必於白日中，刺其耳聽（一作聽宮），中其眸子，聲聞於外，此其俞也。曰：何謂聲聞於外？曰：已刺以手堅按其兩鼻竅令急偃，其聲必應其中。耳鳴，取耳前動脈。耳痛不可刺者，耳中有膿，若有幹擿〈扌適〉抵（一本作盯聹），耳無聞也。耳聾，取手少指（《太素》雲少指次指）爪甲上與肉交者，先取手，後取足。耳鳴，取手中指爪甲上，左取右，右取左，先取手，後取足。聾而不痛，取足少陽；聾而痛，取手陽明。

耳鳴，百會及頷厭、顱息、天窗、大陵、偏歷、前谷、後溪皆主之。耳痛聾鳴，上關主之，刺不可深。耳聾鳴，下關及陽溪、關沖、腋門，陽谷主之。耳聾鳴，頭頷痛，耳門主之。頭重，頷痛，引耳中憹憹嘈嘈，和窌主之。聾，耳中癲溲若風，聽會主之。耳聾填填如無聞，憹憹嘈嘈若蟬鳴，頞頰鳴，聽宮主之。下頰取之，譬如破聲，刺此（即《九卷》所謂發蒙者）。聾，翳風及會宗、下關主之。耳聾無聞，天窗主之。耳聾，嘈嘈無所聞，天容主之。耳鳴無聞，肩貞及完骨主之。耳中生風，耳鳴耳聾時不聞，商陽主之。聾，耳中不通，合谷主之。耳聾，兩顳顬痛，中渚主之。耳熇熇渾渾無所聞，外關主之。卒氣聾，四瀆主之。