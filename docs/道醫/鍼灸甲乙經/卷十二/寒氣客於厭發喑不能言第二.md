黃帝問曰：人之卒然憂恚而言無音者，何氣不行？少師對曰：咽喉者水谷之道路也；喉嚨者氣之所以上下者也；會厭者音聲之戶也。唇口者音聲之扇也；舌者音聲之機也；懸壅垂者音聲之關也；頏顙者分氣之所泄也；橫骨者，神氣之所使，主發舌者也。故人之鼻洞涕出不收者，頏顙不閉，分氣失也。其厭小而薄，則發氣疾，其開闔利，其出氣易，其厭大而厚，則開闔難，其出氣遲，故重言也。所謂吃者，其言逆，故重之。卒然無音者，寒氣客於厭，則厭不能發，發不能下至其機扇，機扇開闔不利故無音。足少陰之脈上系於舌本，絡於橫骨，終於會厭，兩瀉血脈，濁氣乃辟。會厭之脈，上絡任脈，復取之天突，其厭乃發也。

暴喑氣硬，刺扶突與舌本出血。

喑不能言，刺腦戶。暴喑不能言，喉嗌痛，刺風府。舌緩，喑不能言，刺喑門。喉痛喑不能言，天突主之。暴喑氣哽，喉痹咽腫，不得息，食飲不下，天鼎主之。食飲善嘔，不能言，通谷主之。喑不能言，期門主之。暴喑不能言，支溝主之。喑不能言，合谷及湧泉、陽交主之。