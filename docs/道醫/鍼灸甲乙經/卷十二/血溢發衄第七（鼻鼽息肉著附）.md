暴癉內逆，肝肺相搏，血溢鼻口，取天府，此為胃之大腧五部也（五部，按《靈樞》雲：陽逆頭痛，胸滿不得息，取人迎。暴喑氣哽，刺扶突與舌本出血。暴聾氣蒙，耳目不明，取天牖。暴拘攣癇痓，足不任身者，取天柱。暴痹內逆，肝肺相搏，血溢鼻口，取天府，此為胃之五大俞五部也。今士安散作五穴於篇中，此特五部之一耳）。衄而不止，衃血流，取足太陽；大衄衃血，取手太陽；不已刺腕骨下；不已，刺腘中出血。

鼻鼽衄，上星主之。先取噫嘻，後取天牖、風池。鼻管疽發為厲，腦空主之。鼻鼽不利，窒洞氣塞，僻多洟，鼽衄有癰，迎香主之。鼽衄洟出，中有懸癰宿肉，窒洞不通，不知香臭，素窌主之。鼻窒口僻，清洟出不可止，鼽衄有癰，禾窌主之。鼻中息肉不利，鼻頭額頞中痛，鼻中有蝕瘡，齦交主之。鼻鼽不得息，不收洟，不知香臭，及衄不止，水溝主之。衄血不止，承漿及委中主之。鼻不利，前谷主之。衄，腕骨主之。