黃帝問曰：人之欠者，何氣使然？岐伯對曰：衛氣晝行於陽，夜行於陰；陰主夜，夜主臥；陽主上，陰主下。故陰氣積於下，陽氣未盡，陽引而上，陰引而下，陰陽相引，故數欠。陽氣盡，陰氣盛，則目瞑；陰氣盡，陽氣盛，則寤。腎主欠，故瀉足少陰，補足太陽。曰：人之噦者何？曰：谷入胃，胃氣上註於肺。今有故寒氣，與新谷氣俱還入於胃，新故相亂，真邪相攻相逆，復出於胃，故為噦。肺主噦。故補手太陰，瀉足太陰。亦可以草刺其鼻，嚏而已，無息而疾引之立已，大驚之亦可已。曰：人之唏者何？曰：此陰氣盛而陽氣虛，陰氣疾而陽氣徐，陰氣盛陽氣終，故為唏者。陰盛陽絕，故補足太陽，瀉足少陰。曰：人之振寒者何？曰：寒氣客於皮膚，陰氣盛陽氣虛，故為振寒寒栗，補諸陽。曰：人之噫者何？曰：寒氣客於胃，厥逆從下上散，復出於胃，故為噫。補足太陰、陽明（一雲補眉本）。曰：人之嚏者何？曰：陽氣和利，滿於心，出於鼻，故為嚏。補足太陽滎、眉本（一雲眉上）。曰：人之軃者何？曰：胃不實則諸脈虛，諸脈虛則筋脈懈惰，筋脈懈惰，則行陰用力，氣不能復，故為軃。因其所在補分肉間。曰：人之哀而泣涕者何？曰：心者五臟六腑之主也；目者宗脈之所聚也，上液之道也；口鼻者氣之門戶也。故悲哀愁憂則心動，心動則五臟六腑皆搖，搖則宗脈感，宗脈感則液道開，液道開故涕泣出焉。液者所以灌精濡空竅者也，故上液之道開則泣，泣不止則液竭，液竭則精不灌，精不灌則目無所見矣，故名曰奪精，補天柱，經俠頸，俠頸者頭中分也。曰：有哭泣而淚不出者，若出而少涕，不知水所從生，涕所從出也？曰：夫心者五臟之專精也，目者其竅，華色其榮。是以人有德，則氣和於目，有亡憂知於色。是以悲哀則泣下，泣下水所由生也。眾精（《素問》作水宗）者積水也；積水者至陰也；至陰者腎之精也。宗精之水所以不出者，是精持之也，輔之裹之，故水不行也。夫氣之傳也，水之精為誌，火之精為神，水火相感，神誌俱悲，是以目之水生也。故諺言曰：心悲又名曰誌悲。誌與心精共湊於目也。是以俱悲則神氣傳於心精，上下傳於誌而誌獨悲，故泣出也。泣涕者腦也，腦者陽（《素問》作陰）也；髓者骨之充也；故腦滲為涕。誌者骨之主也；是以水流涕從之者，其類也。夫涕之與泣者，譬如人之兄弟，急則俱死，生則俱生（《太素》作出則俱亡），其誌以早悲，是以涕泣俱出而相從者，所屬之類也。曰：人哭泣而泣不出者，若出而少，涕不從之，何也？曰：夫泣不出者，哭不悲也。不泣者，神不慈也。神不慈則誌不悲，陰陽相持，泣安能獨來。夫誌悲者惋，惋則沖陰，沖陰則誌去目，誌去則神不守精，精神去目，涕泣出也。夫經言乎，厥則目光無所見。（自涕之與泣者以下至目光無所見原本漏，今以《素問》《靈樞》補之）。夫人厥則陽氣並於上，陰氣並於下，陽並於上，則火獨光也；陰並於下則足寒，足寒則脹。夫一水不能勝五火，故目盲。是以氣沖風，泣下而不止，夫風之中目也。陽氣內守於精，是火氣燔目，故見風則泣下也。有以比之，夫（《素問》下有火字）疾風生，乃能雨，此之類也（《九卷》言其形，《素問》言其精，亦互相發明也）。曰：人之太息者何？曰：憂思則心系急，心系急則氣道約，約則不利，故太息以伸出之。補手少陰、心主，足少陽留之。曰：人之羨下者何？曰：飲食皆入於胃，胃中有熱，熱則蟲動，蟲動則胃緩，胃緩則廉泉開，故下。補足少陰。曰：人之耳中鳴者何？曰：耳者，宗脈之所聚也。故胃中空則宗脈虛，虛則下，溜脈有所竭者，故耳鳴。補客主人，手大指甲上與肉交者。曰：人之自嚙舌者何？曰：此厥逆走上，脈氣皆至也。少陰氣至則自嚙舌，少陽氣至則嚙頻；陽明氣至則嚙唇矣。視主病者補之。曰：人之善忘者何？曰：上氣不足，下氣有余，腸胃實而心肺虛。虛則榮衛留於下，久不以時上，故善忘也。曰：人之善饑不嗜食者何也？曰：精氣並於脾則熱留於胃，胃熱則消谷，消谷故善饑，胃氣逆上故胃脘塞，胃脘塞故不嗜食。善忘及善饑，先視其腑臟，誅其小過，後調其氣，盛則瀉之，虛則補之。凡此十四邪者，皆奇邪走空竅者也。邪之所在，皆為不足。故上氣不足，腦為之不滿，耳為之善鳴，頭為之傾，目為之瞑；中氣不足，溲便為之變，腸為之善鳴，補之足外踝下留之；下氣不足，則乃為痿厥心悶。急刺足大指上二寸留之，一曰補足外踝下留之。