黃帝問曰：夫邪氣之客於人也，或令人目不得眠者，何也？伯高對曰：五谷入於胃也，其糟粕、津液、宗氣分為三隧。故宗氣積於胸中，出於喉嚨，以貫心肺而行呼吸焉。營氣者，泌其津液，註之於脈，化而為血，以營四末，內註五臟六腑，以應刻數焉。衛氣者，出其悍氣之慓疾，而先行於四末分肉皮膚之間，而不休息也。晝行於陽，夜行於陰，其入於陰也，常從足少陰之分間，行於五臟六腑。今邪氣客於五臟，則衛氣獨營其外，行於陽，不得入於陰。行於陽則陽氣盛，陽氣盛則陽蹺滿；不得入於陰，陰氣虛故目不得眠。治之補其不足，瀉其有余，調其虛實，以通其道而去其邪，飲以半夏湯一劑，陰陽已通，其臥立至。此所以決瀆壅塞，經絡大通，陰陽得和者也。其湯方以流水千里以外者八升，揚之萬遍，取其清五升煮之，炊以葦薪火，沸煮秫米一升，治半夏五合，徐炊令竭為一升半，去其滓，飲汁一小杯，日三，稍益，以知為度。故其病新發者，覆杯則臥，汗出則已矣，久者三飲而已。曰：目閉不得視者何也？曰：衛氣行於陰，不得入於陽，行於陰則陰氣盛，陰氣盛則陰蹺滿；不得入於陽則陽氣虛，故目閉焉（《九卷》行作留，入作行）。曰：人之多臥者何也？曰：此人腸胃大而皮膚澀（《九卷》作濕，下同）。澀則分肉不解焉。腸胃大則氣行留久，皮膚澀分肉不解則行遲。夫衛氣者，晝常行於陽，夜常行於陰，故陽氣盡則臥，陰氣盡則寤。故腸胃大，衛氣行留久，皮膚澀分肉不解則行遲，留於陰也久，其氣不精，（一作清）則欲瞑，故多臥矣。其腸胃小，皮膚滑以緩，分肉解利，衛氣之留於陽也久，故少臥焉。曰：其非常經也，卒然多臥者何也？曰：邪氣留於上焦，上焦閉而不通，已食若飲湯，衛氣久留於陰而不行，故卒然多臥。曰：治此諸邪奈何？曰：先視其腑臟，誅其小過，後調其氣，盛者瀉之，虛者補之，必先明知其形氣之苦樂，定乃取之。曰：人有臥而有所不安者，何也？曰：臟有所傷，及情有所倚，則臥不安（《素問》作精所之寄則安，《太素》作精有所倚則不安），故人不能懸其病也。曰：人之不得偃臥者何也？曰：肺者臟之蓋也。肺氣盛則脈大，脈大則不得偃臥。曰：人之有肉苛者何也，是為何病？曰：營氣虛，衛氣實也。營氣虛則不仁，衛氣虛則不用，營衛俱虛，則不仁且不用，肉加苛也，人身與誌不相有也，三十日死。曰：人有逆氣不得臥而有音者，有不得臥而息無音者，有起居如故而息有音者，有得臥行而喘者，有不得臥不能行而喘者，有不得臥，臥而喘者，此何臟使然？曰：不得臥而息有音者，是陽明之逆也。足三陽者下行，今逆而上行，故息有音也。陽明者胃脈也，胃者六腑之海也，其氣亦下行。陽明逆不得從其道故不得臥。《下經》曰：胃不和則臥不安，此之謂也。夫起居如故而息有音者，此肺之絡脈逆，不得隨經上下行，故留經而不行，絡脈之病人也微，故起居如故而息有音也。夫不得臥臥則喘者，水氣客也。夫水氣循津液而留（《素問》作流）者也，腎者水臟，主津液，主臥與喘也。

驚不得眠，善齘水氣上下，五臟遊氣也，三陰交主之。不得臥，浮郤主之。身腫皮膚不可近衣，淫濼苛獲，久則不仁，屏翳主之。