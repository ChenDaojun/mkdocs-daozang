**蒲陶**　味甘平。主治筋骨濕痹，益氣倍力強誌，令人肥健，耐饑忍風寒。久食輕身不老延年。可作酒。生山谷。

**蓬虆**　味酸平。主安五藏，益精氣，長陰令堅，強誌倍力，有子。久服輕身不老。一名覆盆。生平澤。

**大棗**　味甘平。主治心腹邪氣，安中養脾，助十二經，平胃氣，通九竅，補少氣少津液，身中不足，大驚，四肢重。和百藥。久服輕身長年。葉覆麻黃，能令出汗。生平澤。

**藕實莖**　味甘平。主補中養神，益氣力，除百疾。久服輕身耐老，不饑延年。一名水芝。生池澤。

**雞頭**　味甘平。主治濕痹，腰脊膝痛，補中，除百疾，益精氣，強誌，耳目聰明。久服輕身不饑，耐老神仙。一名雁喙。生池澤。

**甘瓜子**　味甘平。主令人悅澤，好顏色，益氣不饑。久服輕身耐老。瓜蒂，味苦寒。主治大水，身面四肢浮腫，下水，殺蠱毒，欬逆上氣；食諸果不消，病在胸腹中，皆吐下之。一名土芝。生平澤。

**冬葵子**　味甘寒。主治五藏六腑寒熱羸瘦，破五淋，利小便。久服堅骨長肌肉，輕身延年。

**莧實**　味甘寒。主治青盲明目，除邪，利大小便，去寒熱。久服益氣力，不饑輕身。一名馬莧。生川澤。

**苦菜**　味苦寒。主治五藏邪氣，厭榖胃痹。久服安心益氣，聰察少臥，輕身耐老。一名荼草，一名選。生川谷。