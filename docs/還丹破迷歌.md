廣陽真人劉海蟾著

傳聞世人有金丹，學者如麻達者難。不在水，不在山，元來只是在人間。

咫尺還丹人不識，子後午前氣裏覓。扣齒擊鼓數千般，要覓金丹轉見難。

閉目藏精猶定思，口內出時聽不得。將為此法便上天，元來痛癢不相干。

百日行氣不見功，只到老死一場空。聖人行氣自消息，身命不從氣裏得。

閉氣肚大面又黃，謾將行氣勞心力。何人行氣得升天？甚人行氣得延年？

千人行氣千人死，烹煉金液不如此。神仙大道只憑丹，一還可以住千年。

三十六氣安神法，子後午前無住歇。又歎愚人愛修禪，一緣一會鬥巧言。

言盡口訣難免死，真個佛法不如此。真個佛法便是道，一個孩兒兩個抱。

二氣成合一粒丹，更于何處覓神仙。真鉛真汞真龍虎，不識刀圭到處取。

若會法，一句言，便知鉛汞識金丹。金丹要會非難會，人心狡滑生朦昧。

眼前覷著不識真，認著行氣悮子身。妄識行氣幾時通，金丹百日便成功。

三田長得黃芽在，萬年之中身不壞。子後當行四個功，陰陽相下總相通。

外取陰來陽有裏，顛倒思量全在己。左手捉著青龍頭，右手拿住白虎尾。

一時入口漸甘甜，方知此物能香美。只此便是水中金，妙達玄門真個理。