**步虛韻**

大道洞玄虛，有念無不契。

煉質入仙真，遂成金剛體。

超度三界難，地獄五苦解。

悉皈太上經，靜念稽首禮。

太乙救苦天尊


**小題綱**

靈音到處，滅罪消愆。

寶號宣時，扶危救難。

將當有諷經，演教之偈。

仰勞道眾，隨聲應和。


**下水船**

救苦天尊妙難求，身批霞衣屢劫修。

五色祥雲生足下，九頭獅子導前遊。

盂中甘露時常灑，手中楊柳不計秋。

千處尋師千處降，愛河常作渡人舟。

誦經功德不思議，孤魂滯魄早超升。

香供養 十方救苦天尊


**大啟請**

種種無名是苦根，苦根除盡善根存。

但憑慧劍威神力，跳出輪迴五苦門。

道以無心度有情，一切方便是修真。

若皈聖智圓通地，便是生天得道人。


**小啟請韻**

道場眾等，人各恭敬，恭對道前，諷經如法。

太乙救苦天尊


**開經偈**

寂寂至無宗，虛峙劫仞阿。

豁落洞玄文，誰測此幽遐。

一入大乘路，孰計年劫多。

不生亦不滅，欲生因蓮花。

超淩三界途，慈心解世羅。

真人無上德，世世為仙家。


## 太上洞玄靈寶救苦妙經

爾時，救苦天尊，遍滿十方界，常以威神力，救拔諸眾生，得離於迷途，眾生不知覺，如盲見日月。

我本太無中，拔領無邊際。

慶雲開生門，祥煙塞死戶。

初發玄元始，以統祥感機。

救一切罪，度一切厄。

渺渺超仙源，蕩蕩自然清。

皆承大道力，以伏諸魔精。

空中何灼灼，名曰泥丸仙。

紫雲覆黃老，是名三寶君。

還將上天氣，以制九天魂。

救苦諸妙神，善見救苦時。

天上混無分，天氣歸一身。

皆成自然人，自然有別體。

本在空洞中，空洞跡非跡，徧體皆虛空。

第一委氣立，第二順氣生，第三成萬法，第四主光明。

天上三十六，地下三十六，太玄無邊際，妙哉大洞經。

歸命太上尊，能消一切罪。

東方玉寶皇上天尊

南方玄真萬福天尊

西方太妙至極天尊

北方玄上玉宸天尊

東北方度仙上聖天尊

東南方好生度命天尊

西南方太靈虛皇天尊

西北方無量太華天尊

上方玉虛明皇天尊

下方真皇洞神天尊

十方諸天尊，其數如沙塵。化形十方界，普濟度天人。

委氣聚功德，同聲救罪魂。罪魂實可哀，我今說妙經。

念誦無休息，歸身不暫停。天堂享大福，地獄無苦聲。

火翳成清署，劍樹化為騫。上登朱陵府，下入開光門。

超度三界難，徑上元始天。

於是飛天神王、無鞅數眾，瞻仰尊顏，而作頌曰：

天尊說經教，引接於浮生。

勤修學無為，悟真道自成。

不迷亦不荒，無我亦無名。

朗詠罪福句，萬徧心垢清。

爾時

飛天神王及諸仙眾說是頌畢，稽首天尊，奉辭而退。

**太上洞玄靈寶救苦妙經**

## 元始天尊說生天得道真經

爾時，元始天尊在大羅天上玉京山中，為諸天仙衆說此《生天得道真經》。

告諸仙曰：吾今為汝略啓身心，明宣道要。 十方得道神仙，皆從此經修行而通微奧。

善男子、善女人，依憑齋戒，作是津梁，一切有為，顯諸真路，體此法相，乃可受持。能屏衆緣，永除染著，外想不入，內想不出，於正念中，皆得五臟清涼，六腑調泰。

三百六十骨節之間，有諸滯礙，十惡之業，百八十煩惱之業，眾苦罪源，悉皆除蕩。

即引太和真炁注潤身田， 五臟六腑，心目內觀，真炁所有，清靜光明， 虛白朗耀，杳杳冥冥，內外無事，昏昏默默，正達無為，古今常存，總持淨念，從茲解悟， 道力資扶，法藥相助。

仍節飲食，驅遣鬼屍，安寂六根，淨照八識，空其五蘊，證妙三元，得道成真，自然昇度。

爾時

諸天仙衆白天尊言:  自從無始以來，至於今日，未聞如是大乘經典。 我等緣茲幸會，廣及一切，道果圓明而說偈曰：

杳杳冥冥清靜道，昏昏默默太虛蹤， 體性湛然無所住，色心都寂一真宗。

**元始天尊說生天得道真經**


## 太上道君說解冤拔罪妙經

爾時

太上道君，與諸聖眾，在八騫林下，七寶台中，羅列威儀，敷陳道要，怡神默坐，於玉京山，放七寶光明，照福堂地獄，見福堂之內，男女善人，快樂無為，逍遙自在，復見諸地獄之中，餓鬼窮魂，以日繼夜，受種種苦惱。

悉無人形，五體壞爛，飢餐猛火，渇飲熔銅，足履刀山，身負鐵杖，遍體流血，悲號徹天，是時，會中有一真人，名曰廣信，從座而起，稽首前進。

上白道君曰

不審此輩窮魂，生有何咎，而受茲苦。

道君曰

受諸罪者，在世之時，不敬三光，欺負神理，十惡五逆，不忠不仁，不慈不孝，毀傷物命，殺害眾生，福盡壽終，當受斯苦。

是時

廣信真人，心生哀憫，欲其濟拔，幸望妙力威光，許令開度，伏蒙道君，垂賜金言，廣設法要，為諸眾生，演説是經，名曰解冤拔罪，流佈於世，利益存亡，若有善男子、善女人，一心專志，入靜持齋，焚香行道，六時轉念是經，吾當隨願，保佑其人，使宿世冤讎，乘福超度，幽魂苦爽，各獲超升，真人廣信，歡喜再拜。

爾見縷勝因而作頌曰：

偉哉大道君，常普無量功， 舟楫生死海，濟度超羅酆。 罪對不復遇，福報與冥通， 用神安可測，贊之焉能窮。

是時

廣信真人，與諸聖眾，聞法將畢，各各稽首皈依，信受奉行。

**太上道君說解冤拔罪妙經**

**斗姥寶誥**

注想金容稱揚寶號

志心皈命禮

摩利攴天大聖，先天斗姥元君

眾等志心皈命禮

西天竺國，大智光中 摩利攴天大聖，先天斗姥元君

眾等志心皈命禮

真空妙相法王師，無上玄元天母主 摩利攴天大聖，先天斗姥元君

眾等志心皈命禮

金光爍處，日月潛輝 摩利攴天大聖，先天斗姥元君

眾等志心皈命禮

寶杵旋時，鬼神失色 摩利攴天大聖，先天斗姥元君

眾等志心皈命禮

顯靈踪於塵世，衛聖駕於閻浮 摩利攴天大聖，先天斗姥元君

眾等志心皈命禮

眾生有難若稱名，大士尋聲來救苦 摩利攴天大聖，先天斗姥元君

眾等志心皈命禮

大悲大願，大聖大慈 摩利攴天大聖，先天斗姥元君

眾等志心皈命禮

聖號宣揚，萬罪消除 摩利攴天大聖，先天斗姥元君


**志心皈命禮**

摩利攴天大聖，先天斗姥元君

志心皈命禮

西天竺國，大智光中。

真空妙相法王師，無上玄元天母主。

金光爍處，日月潛輝。

寶杵旋時，鬼神失色。

顯靈踪於塵世，衛聖駕於閻浮。

眾生有難若稱名，大士尋聲來救苦。

大悲大願，大聖大慈。

聖德巨光天后，摩利支天大聖，先天斗姥元君。

**三官寶誥**

志心皈命禮

唯三聖人，乃一太極，普受浩劫家之命，鼎膺無量品之褒，紫微清虛洞陰，總領功過，賜福赦罪解厄，普濟存亡，道冠諸天，恩覃三界，大悲大願，大聖大慈，三元三品，三官大帝，三官九府，應感天尊。

玄天寶誥 

志心皈命禮

混元六天，傳法教主，修真悟道，濟度群迷，普為眾生，消除災障，八十二化，三教祖師，大慈大悲，救苦救難，三元都總管，九天遊奕使，佐天罡北極，右垣大將軍，鎮天助順，真武靈應，福德衍慶，仁慈正烈，協運真君，治世福神，玉虛師相，玄天上帝，金闕化身，蕩魔天尊。


祖天師寶誥 

志心皈命禮

本來南土，上泝蜀都，先獲黃帝九鼎之丹書，後事老君兩度於玉局，千軸得修行之要，一時成吐納之功，法籙全成，受盟威品而結璘訣，正邪兩辨，奪福庭治而化咸泉，德就大丹，道齊七政，大悲大願，大聖大慈，三天扶教，輔元體道，大法天師，雷霆都省，泰玄上相，都天大法主，正一沖玄神化靜應顯佑真君，六合無窮高明大帝，降魔護道天尊。

文昌寶誥 

志心皈命禮

不驕帝境，玉真慶宮，現九十八化之形藏，顯億千萬種之神異，飛鸞開化於在在，如意救劫以生生，至孝至仁，功存乎儒道釋教，不驕不樂，職盡乎天地水官，功德難量，威靈莫測，大悲大願，大聖大慈，九天輔元，開化主宰，司祿職貢舉真君，七曲靈應，保德宏仁大帝，談經演教，消劫行化，更生永命天尊。


呂祖寶誥 

志心皈命禮

玉清內相，金闕選仙，化身為三教之師，掌法判五雷之令，黃梁夢覺，忘世上之功名，寶劍光輝，掃人間之妖怪，四生六道，有感必孚，三界十方，無求不應，黃鶴樓頭留聖蹟，玉清殿內煉丹砂，存道像於岩祠，顯仙踪於雲洞，闡法門之香火，理玄嗣之梯航，大悲大願，大聖大慈，開山啟教，靈應祖師，天雷上相，靈寶真人，純陽演政警化孚佑帝君，興行妙道天尊。

丘祖寶誥

志心皈命禮

隱顯莫測，抱道無窮，腹養黃芽，鼎飛白雪，體靜潛而藏天地，心寂默而轉乾坤，妙奪陰陽，玄超無極，授金丹之至訣，普度後人，演嗣系之傳，衍玄裔萬世，全真教主，浩德恩師，大悲大願，大惠大仁，祖師長春，妙道開玄，宏道真人，廣援普度天尊。


薩祖寶誥 

志心皈命禮

派流西地，跡顯龍興，施財合藥濟群生，積行累功修至道，受鐵師之教旨，掌玉府之雷書，身披百衲伏魔衣，手執五明降鬼扇，代天宣化，咒棗書符，運風雷於咫尺之間，剪妖魔於鬥罡之下，道參太極，位列先天，松筠野鶴任縱橫，遐邇孤雲常自在，方方闡教，為萬法之宗師，處處開壇，作後人之模範，都天宗主，一元無上薩公真君。


靈官寶誥 

志心皈命禮

先天主將，一炁神君，都天糾罰大靈官，三界無私猛吏將，金睛朱發，號三五火車雷公，鳳嘴銀牙，統百萬貔貅神將，飛騰雲霧，號令雷霆，降雨開晴，驅邪治病，觀過錯於一十二年，受命玉帝，積功勳於百千萬種，誓佐祖師，至剛至勇，濟死濟生，方方闡教，處處開壇，豁落猛吏，三五火車，太乙雷神應化天尊。

救苦寶誥 

志心皈命禮

青青華長樂界，東極妙嚴宮，七寶芳騫林，九色蓮花座，萬真環拱內，百億瑞光中，玉清靈寶尊，應化玄元始，浩劫垂慈濟，大千甘露門，妙道真身，紫金瑞相，隨機赴感，誓願無邊，大聖大慈，大悲大願，十方化號，普渡眾生，億億劫中，度人無量，尋聲赴感，太乙救苦天尊青玄上帝


中堂贊

青華妙嚴，慈相億千，身居長樂，尊座金蓮，慧光無礙，照諸幽泉，甘露流潤，遍灑空玄，枯骸朽骨，咸得光鮮，拔度沉溺，不滯寒淵。

上請天官解天厄，地官解地厄，水官解水厄，五帝解五方厄，四聖解四時厄，南宸解本命厄，北斗解一切厄。於是七元君，大聖善通靈，濟度諸厄難，超出苦眾生，若有急告者，持誦保安平，盡憑生百福，咸契於五行，三魂得安健，邪魅不能停，五方降真炁，萬福自來駢，長生超八難，皆由奉七星，生生身自在，世世保神清，善似光中影，應如穀裡聲，三元神共護，萬聖眼同明，無災亦無障，永保道心寧。


報恩誥 

志心皈命禮

玄元應化，武曲分真，垂念我等眾生，有相脫生，父母懷胎十月，乳哺三年，辛苦百千，殷勤寸念，憐我父母，日漸衰朽，我今持念平等，悉滅險峻貪嗔，禮帝為師，祈恩報本，願我現在父母，福壽增延，過去宗祖，早得超升，大聖大慈，大仁大孝，八十二化，報恩教主，佑聖真武，治世福神，玉虛師相，玄天上帝，金闕化身，終劫濟苦天尊。

一願風調雨順，二願五穀豐登， 三願皇王萬歲，四願國土清平， 五願民安物阜，六願福壽康寧， 七願災消禍散，八願水火無侵， 九願聰明智慧，十願學道成真， 十一願諸神擁護，十二願亡者超升。

一切飛禽走獸，一切螻蟻蛇蟲， 一切冤家債主，一切男女孤魂。

四生六道，一切寒林

聞經聽法，早得超升。（三重）


小讚

青華青華教主，太乙慈尊，玉清應化顯金身，大千甘露門，接引群生，永出愛河津（重）。

願滅三障諸煩惱，願得智慧心明了。 普願災障悉消除，世世常行無上道。 四恩三有均利益，十洲三島任逍遙。 迴向四府眾龍神，禮謝道經師三寶。 向來誦經福無邊，風調雨順民安樂。

願以此功德，普及於一切。 誦經保平安，消災增福壽。


土地咒

經壇土地，神之最靈，升天達地，出幽入冥，為吾關奏，不得留停，有功之日，名書上清。

結經偈

向來誦經功德上奉高真，下保平安，賜福消災，同賴善功，證無上道，一切信禮。 志心稱念，太乙救苦天尊，不可思議功德。

三皈依 志心皈命禮

無上道寶，當願眾生，超脫一切，住最上乘。 無上經寶，當願眾生，深明經藏，神通莫測。 無上師寶，當願眾生，太上授首，成大仙道。

晚皈依

既誦經語，當解經意，各自省心，早求度世。

人身不易得，正法最難遇，

但念無常苦，各發清靜志。

掃除諸妄念，去卻貪嗔癡，

懺悔往昔非，當求今日是。

勇猛生精進，各用皈命禮。

志心皈命禮

青華聖境，東極上宮，十方化號度群生，百億光中瞻妙相，九色蓮花作慈航之彼岸，一枝楊柳開甘露之法門，九十九萬億同名同號聖，幢幡寶蓋接引導師，大慈大悲，尋聲赴感，太乙救苦天尊。

志心皈命禮

青華聖境，東極上宮，十方化號度群生，百億光中瞻妙相，九色蓮花作慈航之彼岸，一枝楊柳開甘露之法門，九十九萬億同名同號聖，幢幡寶蓋接引導師，大慈大悲，尋聲赴感，十方靈寶天尊。

志心皈命禮

青華聖境，東極上宮，十方化號度群生，百億光中瞻妙相，九色蓮花作慈航之彼岸，一枝楊柳開甘露之法門，九十九萬億同名同號聖，幢幡寶蓋接引導師，大慈大悲，尋聲赴感，隨願往生天尊。

晚壇功課經終