作者：王學孟

    王學孟又名【希孟】，道號【覺一】，又號【北海老人】，山東青州益都縣城東北八里闕家庄人，約生於道光元年（一八二一）。一貫道祖師（十五祖）、創始人。

編制：陳玄微

---

1. 吾人當知，斯道乃生天、生地、生人，生物之大體；成佛、成仙、成聖 、成賢之大用，會通三教，貫徹天人；有無顯微，體用合一，中邊本末，事 理兼該。是道也，以覆冒萬物而言，則謂之「天」。以主宰萬物而言，則謂之「帝」。以真實無妄而言，則謂之「誠」。以萬物共由而言，則謂之「道」。以無所不理，各得其理而言，則謂之「理」。在天謂之「天理」，在地謂之「地理」，在物謂之「物理」，在事謂之「事理」。是理也，以賦畀而言，謂之「命」。以稟受而言，謂之「性」。以應酬萬變言，謂之「心」。心之所之謂之「志」。心之所憶謂之「意」。感於萬事，而生喜、怒、哀、樂，謂之「情」。千名萬號，不可枚舉，究其本源，莫非「一理」之流露也。故無生真宰，把「理性」散將下來。何謂「理」之究竟？中庸云：「性即理也，理即五常也。」學者必先窮乎「理」，而後可以盡性，未有不明乎「理」，而能盡性者，未有不能盡性而能返本還原者。

2. 凡傳「窮理盡性」之道者，必須尊師重道，謹嚴授受，方不致將前賢至 尊至貴之道統，自我而賤；後緒之繼承任重，自我而輕。

3. 末後一著，乃千真之嫡派，萬聖之命脈也。見者成佛，修著成聖。必須 上根上器，大德之子，方能承受，無緣無份者，難使信受也。故曰「若是根薄緣分淺，難入龍華古道場。」不信者可不必強傳也。

4. 無為正法，乃「色裡之真空，無中之妙有；豎窮三界，橫亙十方；迎之 不見其道，隨之不見其尾。」而造次第，有清淨法身，圓滿報身，千百億化身之分。清淨法身者，充實而有光輝，乃大人造詣之境也；本於地度。圓滿報身者，大而化之，聖人造詣之境也；本於宗動天之度。千百億化身者，聖而不可知，神人造詣之境也；本於至靜不動天之度。三次傳授，與之分清別濁，講明盡人合天之道，確有把柄。此所謂：「一法包含無量法，一門闢破萬般門。」高出一切，然後可以收復一切。不明是不足以掃千門而收萬教；三教歸一即萬法歸一也。

5. 末後大道，乃發萬聖之未發，補萬賢之未備，道合三教，理貫人天，註 書立說，必須引經據典；合天、合地、合人、有理、有氣、有象、知理者， 可以制禮，而親親之殺，尊賢之等，方有條而不紊。知氣者，可以制樂，知 參天可以作六律；知兩地可以作六呂，而六律之隔八相生，五音之三分損益 ，有其源。而宮商角徵羽之五音與君臣民事物之五等，與夫十宮之周天，有 其本矣。再明伏羲之卦，本於天地：文王之卦本於伏羲。孔子交易，乃合天 地、伏羲、文王而一之。易未畫時，易既畫時，天地在易。未有不知天地而 知易，亦未有知易而不本於天地者。夫然後上推往古，下推將來，以一貫之 也。不明乎此，而註易經者，皆伏羲、文王、孔子之罪人也。

6. 學者言過去、未來、現在，必以堯、舜、禹、湯、文王三代以上為過去 的道統，為傳道之春。此時五百年必有王者興，其間必有明世者，故曰：「九劫成道」。太上、釋迦、孔子為現在之傳統，由老子至今三千餘年；釋迦、孔子至今不足三千年，截長補短，合為三千年。其間分：正法一千年，相法一千年，末法一千年。現在之世為傳道之夏。

7. 凡辦道者，必須通達元會運世之嫡傳，然後可講過去、未來；如不明乎此，而妄談未來之事；是為自欺欺人，乃道中之罪人也。

8. 無極天、太極天，乃理性、氣性之源。太極、兩儀、四象、八卦、六十四卦、三百八十四爻、萬有一千五百二十策，悉本於此。一本萬殊，萬殊一本；絲絲入扣，扣扣皆絲；如不明理、氣源流，而妄談性命者，皆孔、孟之罪人也。

9. 凡傳道者，必須洞明：「窮理盡性」、「一合理相」、「三品一理」之 理，到底為何事？然後可以掌道、傳道。如不然，揠苗助長，上之得罪於聖賢，下之為害於將來；不同三教聖人，是為異端邪說。

10. 鬥牛官之說：有天上鬥牛宮，有地下鬥牛宮。道統之傳二花發西川鋪錦 繡，月明北海慶風雲。」花發西川者，乃道光初年，千元甲子，九紫當運。 西川乃天上「井、鬼、柳」之分，為離宮初度；地下之坤宮。為十二袁祖道 傳成都，正當九紫之運。故夏九姑娘通天：夏者、夏至也。九者、紫數也。 姑娘者、中女也。「離」乃先天乾位，後天姤位；故曰：「西乾」。袁祖為乾元之體，向後五年一爻，至金公為「剝」卦；至花根滿三十六，為六六之數，而陽盡陰純矣。故金祖之後，二女掌道，乃坤爻之偶數。自癸酉至丁丑，五年六十月，坤爻已終。正當上元甲子，一自當運，青齊乃上天「女、虛」之分，地之艮宮。一陽生於子，三陽成於艮。北海者，一自坎也。故曰：月明北海慶風雲」。坎宮為地雷復，卦之「震、艮」，坤為先天之震，故曰：「東震」。西者、西川，東者、山東。

11. 當時有毀滅三教者，凡中國學人，必須將三教聖人之心法命脈；宏其中 ，肆其外，徹底講清，實踐深造。即佛門「南無」二字，可以闡明三易、一貫。學、庸、及九重天、天外天；本然、氣質、人心、道心。及仙經、道藏、十三經中蘊奧，無入不通；絲絲入扣，若合符節；方可會通三教，貫徹天人；理服天下，然後能重整三教之道統。如不明乎此，而妄稱三教者，皆小言破道之習也。

12. 凡學習者，必須認理認道，而鸞筆之事，有正有邪，多有為其誤者。 學者必須認理，虛心求教明人，自然至流為邪妄。

13. 凡千門萬戶，認理來歸者；必須聽從掌道之分派，將其所有之事合盤交出。將道理、性理講通，方不至於差之毫厘，謬之千厘，自誤誤人之弊。然後因材器使，交於憑據；方成一團和氣，一道同風，庶幾與道有益無害。方為助天闡道，而為聖賢之亞流，仙佛之嫡派，光前裕後流芳萬古也。不依調度、偷道、盜道、妄傳、妄受者、誓願自己承當，與掌道者無干。

14. 斯道乃三教合轍之秘，萬聖當歸之蘊。苟非上根利器，天資高，學力到，聞道早者，不能洞徹底裡。如孔聖之徒三千，身通六藝者七十二人，而一貫之道，顏、曾而外，知者落落。釋迦佛傳道西竺，說法四十九年，大小三百餘會，口吐五千四十八卷大藏經典，後來拈花示眾，一點禪機，惟摩訶迦葉，破顏一笑，靈山一笑，人天百萬，悉皆驚疑。由此觀之，「道」豈易傳之事哉！毫釐之差，千里之謬；以訛傳訛，愈傳愈訛，自誤誤人，其害有不可勝言者。如昔楊朱，墨翟，其文章志向，豈不與孔、孟齊肩並駕；只是理氣源頭，見之未悉；天、人開竅，知之未徹；即道行天下，摩頂放踵，難逃異諯之名。雖孝子賢孫百世，不能更改。嗚乎可畏也哉！庚辰條規，必傳授歸一者，恐學道稍有領會者，欲傳入「空色、有無、顯微、費隱，兩在測之際；範圍天地，曲成萬物之機。」不能窮源究委，焉能信手拈來，左右逢源。稍有訛傳，即誤善男信女；生死機關，性命大事；人己兩誤，九玄七祖皆受其累。吾非好勞慈逸，蓋恐他人不似我之盡心；是以傳道領袖，必吾親自拔取，庶幾免於訛謬也。

15. 財乃養命之源，易於起人貪心，貪心便成墮落。其及門之士，各方功資，必須分文報上；服食用度，自上領下，方為上下有序，財帛分明。若各方功資，不行交上，私自用費，以假公濟私論。

16. 佛有四種弟子，而比丘僧、比丘尼、優婆塞、優婆夷，固同堂而受業。 周文二南之化，亦起自閨門。而修、齊、治、平之序，修身為齊家之本。而格物、致知、誠意正心，又為修身之本。凡同門道伴，其家人有願聞斯道者，大庭廣眾，同堂聽講，男左女右，勿許混雜。聽講畢，各歸各房，不准乾坤同室，不准坤道扶持；男女分清，各免嫌疑。如稍係戀念，便入墮落之途，人禽關頭，只爭一念。故孔子以勿視、聽、言、動。佛門以相，無人、無我、眾生、壽者。道門以常能遣其慾。而吾道以戒淫念、戒雜念，為降龍伏虎。詩三百，一言以蔽之，曰：「思無邪」。言雖不同，而義實一也。

17. 家有千口主事一人，一則理。國有三公莫知適從，二則亂。故五花十葉，必受命於當家一人，頂、保、引、證，恩執、眾生，受命於五花十葉，尊卑有等，上下有分，方可有條而不紊。如大小領袖，各自當家，不尊上命，是為混亂佛綱，公義責罰。

18. 事有常變，道有經權；開創、守成各有其宜。現今西乾道統，日就紊亂；三華以西為魔，西華以三華為魔，降至今日，三華之分，不知其凡幾；西華之分，亦不知為有凡幾，彼此爭論，一概成魔。故無皇聖中，降臨東震，倒掛金牌，更上換下，掃除一切有象，旁門小街，而同歸先天一貫，窮理盡性，至命大道。此「道」費隱兼該，顯微同源，明體達用，有序有條；非我親傳親授，不能泛應曲當。不能超出一切，焉能收服一切。再者十字手印憑據，他人未有全者；必吾親到方可服眾之心，釋眾之疑。故當時雖係收圓，實同開創，事無鉅細，必吾親自料理一番。迨至萬法歸一之後，分定然後制禮，此及通權達變之時，而非處常守成之時；仰眾悉知見諒，莫謂我攬權好事，予不得已也！

19. 聖賢學問，必本末兼該，體用並重。學有真實經濟，方可以處則獨善， 出則兼善。如：大禹之序疇，文王之翻卦，孔子之繫辭，邵子之經世，自風 後、太公、子房、武侯，以來原有一脈真傳；只是世風日下，學不歸真，其 學盡矣！今幸天不愛道，洩漏一線玄機；故性命工夫而外，制禮、作樂。易學、甲學、乙學、壬學、禽學、曆學，各有入門真法，學者必須各精一業，不必貪多，方可致用。然又必須誠實安分者，傳之方不致有遺害流毒，妄洩天秘之譴。

20. 現今千門萬戶，皆稱祖師，豈知真祖只有一個，餘皆烘名闡教，混度大 地人緣者。吾等逢人即度，其歸與不歸，無關輕重。自中洲會，燕南趙北， 江濱會，星盤已齊。今日逆水行舟者，無原人也。其各門之人，果係佛門棟 樑；必神差鬼使，預先有兆，見面聞風，爭先來歸。其不來者，必先前辦道 ，奢華枉費，敗壞倫常，名填黑籍者。末後大道，會三教而歸一，合萬法而 不二。得者成仙，見者成佛，修者成聖。【若是根薄緣份淺，難入龍華古道場。】不惟自己不進，反去阻隔他人有誤。無皇聖中，收圓大事，各人誓願，各人承當。【佛家一粒米，大如須彌山，誤了末後事，披毛戴角還。】

21. 學道之人，必須仁義為本，忠信為先。在官者、忠於其職，靖恭爾位。 在野者、奉公守法。不許做宰殺、酒家、煙館、賭局、花柳敗類之絮，致玷 清規。至於三教聖人之道，雖係正事，然德修謗興，道高毀來；文王難免羑里之囚，孔子尚有陳、蔡之厄。故聖人云：「欲作精金美玉的人品，須從烈火中煉來；想成掀天揭地的事業，當自薄冰上履過。」不受苦中苦，難為人上人；不受魔難不成佛。「故天將降大任於是人也，必先苦其心志，勞其筋骨，餓其體膚，空乏其身，行拂亂其所為，然後動心忍性，增益其所不能。」古之修道者，皆然。今人何獨不然？疾風知勁草，板蕩識忠臣。歲寒然後知松柏之後凋也。長春真人曰：「為人誰不遭魔劫，不似西方荊棘多。」又曰：「道高一尺魔千丈，心猿全憑用力降。」存其心，養其性，所以事天地。夭壽不二，修身以俟之，所以立命也。

22. 自十二袁祖、五老之後，各門雖高下不等，優劣各異，其無有真傳則一 也。其所傳者，不過取坎填離。開荒下手之法，其法真心用者：守上則虛火 上炎，不是取龔齒痛，就是眼目生災；守下則寒濕下注，不是涸冷沈寒，就 是遺精疝氣。大抵提太過，上實下虛，成戴陽之症，故後來取坎填離之功，亦不取用，不過只落得迷齋而已。然而開荒四十年來，領袖奔走天涯，割恩捨愛，傾家敗產，遭魔受難。繞得舖張中外，亦實可憐！現今 無皇親臨東震，傳此無上甚深微妙之法，實明心見性之嫡派，超生了死之捷徑；會三教而同歸一貫，合萬法而盡入中庸。理天、氣天，獨開千古之生面，人心、道心，確得萬聖之真宗。進步於百尺杆頭，上透三十三天；撒手於澗底崖畔，下照一十八獄。豎窮三界，橫五十方；真性充塞，周乎在在。千江有水千江月，月或有時而虧；萬里無雲萬里天，天或有時而蔽。真如佛性，雖視之弗見，聽之不聞；而實四維上下，有感斯道。「任他滄千萬變，無極真如鎮常存。」此乃末後一著：即一指躲閻羅之法眼。自達摩祖以來，即是此道。至慧能六祖得道有偈曰：「菩提本無樹，明鏡亦非台，本來無一物，何處惹塵埃。」又曰：「釋遊從此絕宗風，儒明得吾萬法通；末後三期開普渡，正心誠意合中庸。」至後來因開荒下種，故傳取坎填離。上乘法門，以待末後方傳，通天徹地，無、太、皇，三極一貫之道，方可三教歸一，萬法歸一，而成收圓結果之大事也。

23. 太極、皇極之事，已有數家憑據；實不敢交給，恐生貪妄，致起爭端。故先交於五行、十地之位，待後事業做出，再侯上天定度，吾不敢妄加批評。

24. 現今憑據在吾掌握，當時之家，必須讓吾先當，才有統緒者。不如此，難言一道同風。待後事定，功成自有天人公論。吾即退老林泉，他人當家主事，亦所情願。但當時吾若縮首退步，讓於他人執掌，不惟天下人不肯來歸。即吾所度星盤中人，必不依從此理，勢之必然也。吾豈好為人師哉！

25. 現今吾道四京通行，吾註之書，北、東、南、三京刊板，吾即不爭大小。吾門弟子，會通三教，貫徹天人者，指不勝屈，吾等豈肯輕拜他人為師。 吾之不辭當家者，順助天道也。高盧之險，吾豈不知，吾不得已也。

26. 手印合同，乃龍華三會之憑據，漢上雲城之路引，必歸吾道者，方可與 交。道不同不相為謀，吾來度他，他欲自外吾，奈何哉！

27. 吾之傅道，一不換人三師，二不改人六師。吾不過講明大道，收圓了意 ，助人成功。軒轅黃帝曾拜七十二師，聖人云：「學無常師」，而各門中人 多聞太師王伯黨為此者謬矣！當初道統，原是 無生老中建立，至道光二十五年，收為瑤池金母，今日 無生老中，因金祖歸空，開荒事罷；故親臨「東震」，轉盤換象，安排收圓 大事，好救九二原人。凡辦道，吃的、穿的，所傳之道，所當之住，皆是 無生老中的，天地所賜的，如今 老中親自臨凡，救度原人，收圓證果。而學道之士，竟忘了無生寶地；安名 立號，依功定度，依因結果；高增菩提，永緒長生。嬰兒見娘，漂舟到岸； 孤客還鄉，一概忘卻。將 老中所命之人，以敵人待之，以親為仇，何不通之甚也！ 「上天難壞無生中，人間費盡古佛心。」古有其言，今竟有其事，可哀也哉！

28. 所謂手印憑據者，為同門師友相認之識別也。現今千門萬戶，賢愚不等 ，淑慝各異，雖同名曰：「道」而「道」實有天淵之別。如無憑據合同，何 能辨別真偽？不但懼不肖者，詐騙財產；尤恐混入匪類，受其連累。孔門弟子，千秋萬古，皆成一家。現今吾道，遠近皆知；有此憑據，不但當時可以同道相親，彼此關照，即至日久年遠，師生道友之後人，亦執此相認。此吾之所以不避嫌疑，立此之相認憑據也。凡有此憑據者，即同道；無此憑據，又當別論。

29. 凡學道者，當明師徒之大義：以及天、地、君、親、師五恩並重。故君 在臣無權，父在子無權，師在徒無權，今之為徒者，今日得道，明日即想權 歸於己。夫與君爭權，謂之奸臣。與父爭權，謂之逆子。與師爭權，謂之叛徒。夫學道之人，捨恩愛者，為成聖賢佛仙也。焉有不忠所事，而能成仙成佛成聖成賢者，眾各勉之。

30. 吾「道」乃三聖之嫡派，萬法之真宗。親奉 無皇聖中之敕旨，玉皇大帝之大帝之牒文。三曹會議，千真萬聖，搭手助道；一赦即登覺路，一指便通天界大無不包，細無不貫，知有無之同源，明事理之一致。守一、歸一、貫一、瞭若指掌。明心、存心、修心、顯若列眉。 註書立說，毫無纖塵，句句道破真空性，講道論德，確有的歸，言言透徹賦性天。闡理學、數學、象學之真宗。　　 千古獨開生面。剖不易、變易、交易之蘊奧，萬代可做法程。窮則獨善無愧。尚志達則兼善。乘時立功，存悲天憫人之心，挾補天濟人之道。而淺學無知之輩，縱以橫逆相加；吾以無心處之，道之將行也，歟命也！道之將廢也，歟命也。人不知而不慍，君子無入而自得焉！

31. 乩筆之事，吾不敢不信，不敢全信。如若有不信，無生老中，命我之事，即閒言冷語，後來無不應驗。再如李老夫子所傳之易卦、太乙及參易變方，愈久愈信，其真若此者，豈可不信？至於老中在山東親命三極，而太極早歸，又換一太極；皇極雖有其人，亦未知是否？至今諸般大事，仍是我等承當，現今又出幾家太極、皇極。今吾左右為難。欲說皇極所用改天換地、未來卦爻是真，又不在情理。正與有不知過去、現在，而能知未來者。吾豈敢順一時之人情，誤大地之善信，惹後世之笑談，造彌天之大罪！吾欲待不信，又有乩筆之命，吾既不敢誤人，又豈敢誤神？吾有一法可辨真假，可定從違。李老夫子所傳經濟之學，吾未明之處， 懇求指示，如果乩筆之能明顯講出，即敢真信。再者，掌太極者，能傳太極之道。掌皇極者，能傳皇極之道。吾即認真合辦。如此，方可內不失己，外不失人，上不失神，下不誤世。

32. 凡吾門學人，不准讀非聖之書，不准無用之學。明體者，當以金剛經、清靜經、大學、中庸、讀熟講通，自能於性命心源有益。達用者，當熟讀易經、河、洛；明卦爻之吉凶，知陰陽之消長，識五行之生剋，達奇正之變化，曉休咎之趨避，然後方有經濟，至於禮樂，政刑、諸子百家；十三經、二十一史、天文、地理之浩繁；各隨其材學，不求其多，當求其精；那怕千著會，只怕一著熟。

33. 諸家丹經，惟參同契，悟真篇，與一氣之流行，日月之盈虧，頗有見解 。而吾之三易深源、一貫探源，已賅括其義過之。如欲看來亦可，如欲不看亦可。其男女、龍虎、鉛汞、鼎爐、火藥之寓言；淺見者，多妄憶錯會，流入旁門。吾人既得末後一著，最上一乘之法；三教聖經，足可證驗。諸般丹經法不可用也。

34. 丹經所言，九轉金丹者，因先天之乾坤，變後天之坎離，取坎中之陽， 陽為九，故曰：「九轉」。九轉即是還陽補離成乾，則曰「金」。日月會合，煉作混元一氣則為「丹」。故先天以乾坤，為性命。其曰：龍虎者，因先天之「離」居東，為青龍。天之「離」居南，為赤龍。先天之「坎」居西，為白虎。後天之「坎」居北，為黑虎。坎為中男，為嬰兒。離為中女，曰奼女。意能運使，曰黃婆。此東三，南二，中近五，之三家也。究其所以，不過以離坤為性，坎氣為命，神氣合一，即是性命雙修。儒家以凝神息命為入手，是修上一關，帶起下二關，無為唯近路也。道家以積精息念為入手，是修下一關，透出上二關，有為之遠路也。此為真水、真火九轉金丹，九轉還陽丹，九轉紫金丹，龍虎大丹，太乙還丹之真訣也。神為火，企為藥，陽升為「活子」。烹煉有地，採取有時，為「候」。小周天，本於日月盈虧。大周天，本於一氣之流行。日月象也，流行氣也，象為質性，氣為氣性，總是「天命之謂性，率性之謂道」。性即理之性，成陽降衷之性，人生而靜之性，證之中庸無聲無臭之天 。金剛經離一切相之佛性。清靜經空無所空之性。 故末後之道，悉本於三教聖經為入手，達乎理天，氣天為了手，方可以盡人合天，優入聖域。而後窮理盡性，窮神知化，大化聖神之造詣，次第，方可腳踏實地，為三教嫡派，萬世之標準也。

35. 道本一理，原無二教，因為人生之氣質有清有濁，根有利鈍，見有高下 ，識有明暗，學有深淺，師有真假，而三乘之法，正旁之別分矣。教者初見之時，當現身說法，彼以丹經入者，當與談真性命，真火藥，及降龍有法， 伏虎有術，築基煉己，溫養沐浴，脫胎神化有訣。講透一切，然後闢破一切，掃去一切，漸漸引入真如佛性，彼方心服口服。如不談彼之所有，彼滿腹意見，反以我道為不通也。

36. 此深入佛海者，不可與之談有為之法，有象之法。若談有為，彼曰：「一切有為法，如夢幻泡影。」與之談有象，彼曰：「凡所有象，皆是虛妄。」必與之談「西來大意」，「音前薦取，語後當承；說話當人」，此三義，與之講明：過、現、未來，一合理相，真如佛性；自爾豎窮三界，橫亙十方，而超出威音那畔；為永劫常存，永不退轉之金剛體、般若性、菩提子、無上正等正覺之正法。知法相無相，妙無不無，卻有實在；方可高不入於頑空，下不流為執相。擔荷正法，大振宗風，而為通宗合教，辭理兼優，隨方演教，無量渡人，天人師表，大覺法王。再為之講明：「六字真言」，及「觀音」之大用，「常」「變」方可以渡佛門高僧。

37. 學人當知，道本無名，強名曰「道」。法本無為，強名曰「修」。金剛經曰：「無法可說，是名說法。法尚應拾，何況非法。無法可得，名阿羅漢。無行可行，名須萻菩提。一切聖賢皆以無為法而有差別。」佛法離一切相，不得真傳者，多入頑空而不達應作如觀之作用，一合理相之實體，無上正等正覺之究竟。故吾傳道，先指明真如佛性，諸法空相；通天徹地，不生不滅，不垢不淨，不增不減之實理。此「理」，人之本有，現現成成，因拘於氣稟，蔽於物慾，迷真逐妄，背覺合塵，忘其固有，流浪生死。故教以有事戒淫念，無事戒雜念之法；二念淨盡則神合虛空，超出三界外，不囿五行中，而為萬劫不壞之大覺金仙也。

38. 與時文之儒，無兼通博覽之學者；切不可與之談仙經、釋典，成仙、作 佛之語。蓋自昌黎闢佛毀老以來，後之儒者，皆不達三聖同源之理。其著書之說，動以異端，歸之佛、老致令注下猶龍，沈冤莫伸；西山聖人，曲高和寡。更見緇衣、黃冠之輩，愈趨愈下，鮮有達者；末後之世，三教皆然。欲與時儒接訪，必須先自「天命之謂性」之天，理、氣分清。先講氣天一貫，鑿開天度，闡明化源；則天根月窟之來往，神鬼屈伸之消息。即升降而推兩儀，由兩儀兩分四象、八卦、六十四卦、三百六十五度四分度之一、之周轉。大化流行，上運星斗，下托大地，中貫萬類。「復」之一陽為奇，而參天之數生。「姤」之一陰為偶，而兩地之數顯。律、度、量、衡；河、洛、卦、爻。著策之數，莫不由此一本而分萬殊。氣之所布，即天之所在。氣無不在，即天無不在。陽氣上升，自子至午，一百八十二度有奇，由七日之復，而潛、現、乾、現、乾、躍、飛、亢之六龍有據矣。陰氣下降，自午至子，一百八十二度有奇，由履霜之漸，而姤、遯、否、觀、剝、坤之六卦有微矣。陽氣上升，乘氣而化者，則鳶幾戾天，鼠化為駕。陰氣下降，乘氣而化者，則魚躍於淵，雀化為蛤。一氣流行，充塞宇宙，謂之「天」。人生之時，囡地一聲，元氣入身，謂之「命」。主持形骸，謂之「性」。應酬萬變，謂之「心」。感於萬事，而生喜怒哀樂愛惡欲，謂之「情」。心之所之，謂之「志」。心之所憶，謂之「意」。飛潛動植，咸稟一氣而生，謂之「一貫」。大無不包，謂之「費」。細無不貫，謂之「隱」貫乎有象，謂之「顯」通乎有形，謂之「微」至真無宰，謂之「誠」塞滿乾坤，謂之「大」獨立不倚，謂之「中」因物付物，謂之「和」視之不見，聽之不聞，有感悉通，無求弗應，謂之「神」。陽生陰殺，萬物共由，謂之「道」學道而得於心，謂之「得」大而元會運世，次而春秋寒暑，再次而晦朔弦，以及子午卯西，都來一呼一吸，亦合用天造化。此箇消息，視得到，說得出；而格物窮理，內聖外王，明體達用，引而伸之，觸類而長之，賢人之能事畢矣！然此猶氣數之命，氣質之性，人心、識神之所自來；而非本然之性，降衷之性，人生而靜之性，性善之性，道心、元神之所自來。此道天人合一，顯微無間。「故君子之道，本諸身，微諸庶民，考諸三王而不謬，建諸天地而不悖，質諸鬼神而無疑，百世以俟聖人而不惑。方可為天地立心，為生民立命，為往聖繼絕學，為萬世開太平。如天為性之所自出，則三教一天，萬物一天；天無二則無二；知此則三教歸一，萬法歸一，非虛語矣！故曰：「教不歸一，便非正教；法不歸一，即是邪法。」此造化之大體也。故聖人繼天立極，代天宣化。則制禮以節之，作樂以和之，刑以驅之，賞以引之，正以一之，學以教之，行以率之。格其非心，復其理性。窮神達化，盡人合天。此由愚希賢，賢希聖，聖希天之道也。此條可以度儒。

39. 奇技淫巧，聖王所禁；故公輸、墨翟之巧，不入聖賢之班。子貢見老者抱甕灌涯，子貢教以桔槔之法。老者曰：「吾聞有機事者，必有其心，則淳樸不完。」現今外洋機器非不輕巧，省人無限之力；而不知人生也，勞則思、思則善心生：逸則淫、淫則惡念生。最近江南電報，數遭雷打，可見奇巧之事，犯天之忌。吾等學人，總以禮義為干櫓。勤可補拙，儉可養廉，學可破愚，忠可教人，誠可通天，道可濟世；凡聖王所禁亦上天之禁。樸素渾堅，順天乘時；自可化斯世為唐虞，登斯民於仁壽。故奇技淫巧，概不准學。昔日蚩尤能造迷天大霧，終為黃帝之戳。黃巾能駕蓆靈難逃三義之擒。道可回天，邪不勝正，吾何畏彼哉？

40. 學者當知，吾道乃發前聖未發之秘，補前賢未補之蘊。不但會通三教，而理天實超三教之上。不但包含萬法，而無極實為萬法之祖。道大莫容，曲高和寡。辦此道者，當存遯世不見而不悔之志。果能入於其道，自然天下化成。

41. 學人先讀易經，及皇極經世。於天地之始終，物類之變化。胸有成竹，方不為異說旁門所惑。

42. 學者必先將理天、氣天，講熟參透，方知理性、氣性之來由。天人一貫，洞會交連之的歸。成己成人，步步腳踏實地。方可作砥柱於中流，挽狂瀾於既倒。

43. 學者必將九重天之三卦：知「乾」之純陽，則知恆星之行健，而氣盈有 其根矣。知「離」之中含一陰，則知日輪之次健。知「坎」卦之二陰一陽，則知月行最遲。行健者，一日繞地一週，而過一度。次健者，一日繞地一週，而不及恆星一度；歷三百六十五日四分日之一，復會於初起之度，為氣盈。行遲者，每日不及恆星十三度，十九分度之七；故月輪天二十七日半，與天會。二十九日半，與日會，為朔虛。此三卦之分。蓋為天雖一氣流行，因高者輕清而行速；下者重濁而行遲，至地之坤，則不行矣。九重天與地之四正卦，分作十二爻者，千古曆法，未發之秘。十二爻則十二重天，而歲不差在其中矣。「曆法」一學門中之事，學者不可不知。

44. 靈光一點，為三教之宗。只恐下乘之人，見地不到。學者必先將，真寶、假寶、半真半假之寶、及真體、假體、半真半假之體、無極天路、太極天路、地獄路、常而不變之身、變而有常之身、及「南無觀世音菩薩」，及「明德」、「理性」講清，而學人自不疑惑矣！再講明：有事戒淫念之伏虎，無事戒雜念之降龍；三華自聚，五氣自朝之妙，講明行真，則人人盡成活佛矣！

45. 辦道各習一業，卜、筮、醫及地理、陽宅，皆可營身糊口，方能久住他 鄉。路遙識馬力，日久見人心，久而自明。若無一點生業，只靠兩盤費，如 何辦得過？故開道必須事有營身之計，方可有成。

46. 大丈夫，能屈能伸，真學問，無地不可。傅說舉於版築之間，膠膈行於 魚鹽之中。子胥乞食，太公賣卜，俱成將相之業。學人其各免之。

47. 學者知此事，乃了三聖未了之願，成諸佛未成之功。不比開荒之有名無 實。一人真則人人真，繼往聖，開來學；會群聖之大成，闢鴻濛之生面；挽 唐虞之盛世，登仁壽之直途。功蓋宇宙，名垂異域；光前裕後，香煙萬代； 道成天上，名留人間，在此一舉。

48. 此道乃開天、收天之大事，原始、返終之鉅典。成聖、成賢、成仙、成佛之真業。故自五百年前，上天定就腳冊；二百年前，捎書傳信；四十年開荒下種。捎書傳信之世，只留經卷，教人敲打唱唸，紙上尋道，而不傳道。 開荒下種，傳道而不傳真道。數十年來，使辦道之士，奔走天涯；傾家者、不知凡幾？廢命者、不知凡幾，徒流者、不知凡幾？遭毀受謗，吃齋熬口；捨恩割愛，不知流了多少眼淚？不知發了許多嗟嘆！盼明不明，已成不成，想收不收。九轉金丹，分明說的好聽，只是男子斬白虎，而白虎愈見狂猖；女子降赤龍，而赤龍仍然妖嬌；男不婚，女不嫁，功不成，名不就。前不歸村，後不歸店。學者見坎離功夫不成；各自鑽研，海底撈月，敲竹喚鱉，鼓琴引鳳，三十時辰，定黑鉛，愈行愈錯。又兼此處飛鸞，彼處通慧；這裡收圓，那裡赴會。哄的大地男女，腳不粘地，此祖彼祖，到頭來盡成畫餅。當今之世，旁門小道，異端邪說；較之楊朱、墨翟，為害尤深。此正修行人，行到「山窮水盡疑無路，柳暗花明又一村。」吾今將三聖心法，直指真傳，與中庸之「率性」，大學之「明德」，金剛經之「一合理相」心印經之「三品一理」。繫辭傳之「窮理盡性以至於命」，下手之法，徹底澄清；能使見者成佛，得者成仙，修者成聖。格物窮理，如庖丁之解牛；辨事與非，若伯樂之相馬。人心、道心、辨得明，為修真下手之初程。理天、氣天、見得到 ，為成功了手之究竟。一貫真傳，有賢關、聖域之分；盡人合天，有理天、氣天之別。不易、變易、文易、徹羲皇未畫之前。無極、太極、皇極，推盤古未出之始。呼奇及偶通復姤，河洛不須龜龍？魂陽魄陰分老少，卦爻何勞蓍策？親親殺殺賢賢，制禮不自周公。一為律二為呂，作樂何必伶倫？禁未然、施已然，禮經乃律法之體。已定經、未定史，十三為世之一源。可則因，否則革，多損少益。賢守經，聖達權，創變守常。理無為，氣善惡，象則造作。理不易，氣變易，象則交易。理生氣，氣生象，子會開天。象還氣，氣還理，午會傳道。皇降帝、帝降王、王降伯、一本萬殊。伯變王、王變帝、帝變皇、萬殊一本。見得到、說得出、做得成，即是聖賢。看得破、解得脫、悟得徹，便成仙佛。導斷港、引絕河、同歸道海、功同神禹。掃異端、闢旁門、共造理天，業超亞聖。此收圓了意之大法也，哈哈笑、笑哈哈、四大部洲共一家。而四十八條完矣。