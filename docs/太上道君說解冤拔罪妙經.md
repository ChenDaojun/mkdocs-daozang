爾時，太上道君，與諸聖眾，在八騫林下，七寶台中，羅列威儀，敷陳道要，怡神默坐，於玉京山，放七寶光明，照福堂地獄，見福堂之内，男女善人，快樂無為，逍遙自在，復見諸地獄之中，餓鬼窮魂，以日繼夜，受種種苦惱。 悉無人形。 五體壞爛，飢餐猛火，渇飲熔銅，足履刀山，身負鐵杖，遍體流血，悲號徹天。

是時，會中有一真人，名曰廣信，從座而起，稽首前進，上白道君曰，不審此輩窮魂，生有何咎，而受茲苦。

道君曰，受諸罪者，在世之時，不敬三光，欺負神理，十惡五逆，不忠不仁，不慈不孝，毀傷物命，殺害眾生，福盡壽終，當受斯苦，是時，廣信真人，心生哀憫，欲其濟拔，幸望妙力威光，許令開度，伏蒙道君，垂賜金言，廣設法要，為諸眾生，演説是經，名曰解冤拔罪，流佈於世，利益存亡，若有善男子、善女人，一心專志，入靜持齋，焚香行道，六時轉念是經，吾當隨願，保佑其人，使宿世冤仇，乘福超度，幽魂苦爽，各獲超升，真人廣信，歡喜再拜，爾見縷勝因，而作頌曰： 偉哉大道君，常普無量功，舟楫生死海，濟度超羅豊，罪對不復遇，福報與冥通，用神安可測，贊之焉能窮，是時廣信真人，與諸聖眾，聞法將畢，各各稽首皈依，信受奉行。