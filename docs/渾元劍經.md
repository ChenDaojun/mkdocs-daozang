畢坤著

## 渾元劍經-飛罡文

掃除不詳，普渡仙航。梯天超海，如遁如藏。呼靈虛位，遣役諸方，雷霆霹靂，如掣電光。乾支造化，靈集中央，陰陽五行，周天在握。日精月華，吞入丹舍。探取天根，真息生春。玄黃渾合，遍體更新。筋骨皮肉，來復乾坤。助道助法，賜我靈真。綿綿大力，默默通神。北七南六，隨在護臨。急早送靈來，急早送靈來。嗶吽吽，嘿哈臻。

閃者，進退如電之急也。其法，擇每月紅虎黃鼠日時，向本辰罡方，朱書（符）飲一道；再向北斗真方，莫持一點天清之咒，九次。咒完靜片時，再習步式招數一度。未習之先，有告文一個，秉心朗詠數次，再演為要，久敬為主，不可梢涉怠志也。

## 渾元劍經-內外篇序

劍者，決也，斷也。必內而決七情，斷凡息，內三寶得以渾化而至於純陽，此內而劍學之築基，內殼通而堅實也。尤當外而決灰心，斷聲跡，加之以招式變化之奇，以夕朝時習，外三寶得以渾成，而至於柔剛，此外而劍法之暗練，外殼注而靈穩也。至如近世所學之劍，以舞之者，類皆皮毛中皮毛，浮之至淺而至鄙者也。昔伏牛氏祖云：果爾志向上，當先靜以築其基，存之深養之熟，內外三寶合一，渾化歸一。

正所謂：

內外全無渣滓質，養成一片紫金霜。
陰陽造化都歸我，變動飛潛各有常。

## 渾元劍經-劍髓千言

夫劍乃儒雅中之利器，有正直之風，和緩中銳鋒，具溫柔之氣，靈則通神，玄能入妙，飛來飛去，無影無蹤，作雲作雨，如虎如龍，變化莫測，轉展無窮。誅人間之惡黨，斬地下之鬼精，可破陣以攻城，隨手指點，草木皆兵，可防一身之害，資三捷之成，故珍為致寶，運可通神。光靈明而不昧，體剛健而長生，掃則霧消煙掩，揮去則石走雲崩。可避水火之災，入不溺焚；可解刀兵之亂，視如不見。

其為德亦若人也，資稟於陰陽爐火之煉，性成於元亨利貞之能，百折不屈，九轉而形骸備。鑄冶始於神人，傳授依乎仙術，習貴專精，功宜百倍，非取天地之氣，無以培養人之本源；不吞日月之精，奚以輕身健體？非精足氣不能清，非氣足神不能靈。非內而精氣神、外而筋骨皮，渾成一片，身不能輕。將何以飛取雁書、遠逐鴻跡？非如此何以通妙，而能超眾？能御大敵，足稱萬兵之祖。故精足則戰耐久；氣滿則呼吸細；神清靜而圓融，則變化莫測。故曰：身完天下無敵手，劍完四海少敵兵。能此二者，方可超凡入聖境，庶幾馭眾為高明，勿負古人之留意、仙佛之苦衷。

習得形劍成於外，則劍氣備於內，是爾身心自有主。其為用也，可除災以斷水，可畫地以成河；斬七情、斷六欲而絕淫根；破異術，滅妖通以除惡黨。神智從生，豁古今於親目；謀猷克布，協治化以感通。儒之禦侮，以此而威行；道之降伏，以此而欲空；釋之真空，以此而功成。

夫劍氣即罡炁也。而宇宙之間，亦必恃此為化育，主宰生殺權宜。故學者業貴於精，心宜于謙，藝當熟習，志莫驕矜。外有三尺劍，內必籍五本以佐之，始保一身安閒，無事紛紜耳。再者，此物為仁人之珍寶，彼匪人之所畏，故好而知惡為貴。或徒負氣好勝，每生嫌隙。一旦欲勝乎理，小則魯莽僨事，大則積愁成恨，反恨成狠，將禍延無已。此真好武中之惡習。

故劍法既成，尤當博閱天文、地理、人事、駁雜於中，在一番體認知改擇中，卑以身處之心。又或於澹定之候，靜以撫琴，涵養性真，化淨猛烈之習，效成一片溫和氣象。外人豈能知哉？目為武士，而有儒雅之風，稱為呆儒，而有威嚴之度。故君子有三變，望之儼然，即之也溫，聽其言也厲，功用到此，謂文兼武全將相身，更必出處有道焉。試止以時，不以道殉身，亦不失機，勿貪為主，勿吝為先。如有欲習此者，詳言喻眾，莫為己私，化傳萬方，奠定國家，小則終保厥身，大則兼濟天下，啟可輕乎哉？

試思昔有伯溫先生言：此天子氣也，十年之內，必都金陵，吾當負劍從之。非明悉天文地理人事，善舞劍而能止戈者乎？更有善觀劍者風胡子，善舞劍者李靖、伍員、吳季子等，孔門之季路善佩劍。於此觀之，劍為奇珍，自古惟然。其用非但主於玩器，其旨趣亦深焉耳。

望古遙企，得精秘傳者，不乏人矣。彼丈夫也，我丈夫也，吾何畏彼哉！必加一能己百，十能己千之力，甚勿空演招數。更須深參奧旨，方克許有為哉！

煉劍莫先於煉氣，煉氣要首在於存神。存神之始功，根於固精。能此方可以論劍之練法，否則作輟之，鮮有成為完壁者。工夫貴勿剛勿緩，和平得中，且存且養，內外兼濟。直外便能和中，煉形亦可長生。活動筋骨身輕靈，周身氣血力加增。由子至午鍛煉外，自未至申靜息中。戌則吞斗持罡，運用水火，和合坎離，妙在築基，要乃清心寡欲。此入道之機、成道之具，豈可杳視？惟晝夜無間，則陰陽協理。呼吸定則靈光生，而三寶定位，同居其中。金丹日益，身法愈輕。昔唐太宗養劍士數百人，時或令舞，則諸士身共劍各飛。若此神舞，神威足以勝人者，非此而何？

夫劍貴乘機以進，無隙則退。故奇正明，劍法成；精神全，神力猛。古語之「一聲嚇斷長江水」，乃威神並作也。既能如此，何患對敵難勝？非內外打成一片，難以飛而出快，妙而顯神。非真陰陽生，不能召天地之精氣神，歸入身心。惟氣結於根，久戰如未戰也。至於生威之道，在於存神。神能常存，久自生威。存神以固精為本。《聖經》云：知止止者，亦進攻退守之道也。進攻之道，見機而作；退守之道，忍辱為先。進退得宜，便為知止。若茫然而進與退，昧然而守與攻，非徒無益，恐招尤之媒來自面前，而昧已晚。是求榮反辱。欲固守己身，多助敵資，良可惜也。故曰：戰勝一時，由於訓練千日功夫。豈偶然乎？

人既為萬物之靈，必心與道洽，庶幾致人，不為人所致也。故君子必具天險王道之全，洞天時地理人事之權宜，其略則孫、吳、司馬之策，始可運籌帷幄，決勝千里。故君子戰必勝也，歷觀古人個有取法。昔亞聖云：浩然之氣，至剛至大，直養無害，塞於天地之間。夫浩然之氣，在於天地間；則保合太和之氣，以之生成，在人則空靈無間之氣也，即真氣。其中剛柔渾合、陰陽互生，即所以結丹粒之道也。其大莫喻，其小難破，而來往造化之神涵於其內。

故曰：放之彌六合，卷之藏於密，直養即勿妄勿助，直養自然先天之能力，在神為非人力也。無害者乃順生機之自然，去其害生機者也。養至真息圓滿，百慧從生，永生無滅。小可經綸，大可贊譽天地，故曰則塞於天地之間。

夫勿妄者，非具剛決武火之力，安能常於若存？勿助者，非有攸柔文火之功，安得依行不偃？果能明道不計其功，是無為之為神為也。能庸行無息武火之力，固少頑空昏沉之偏。至若樂行不期報，亦非人力之有為，以其呼用略照吸用。全妄者，文火之功，豈更有著相燥妄之失，故內而靜功、外而武學者，皆當准乎文武火侯，以行為的。

故戕賊成者，終難深造乎道。綿長者久必顯達。過急則銳，恐多退速之虞；太緩則疏，未免作輟之清。然二夫准期何在？

詩云：

一、

休逞歡來歇力行，免將過役倦容生。
中庸萬古傳心法，中以庸行戒律清。

二、

氣欲足兮精為本，神光無滯天地春。
四肢鼓蕩皆符道，力量增加要日新。

劍法又有：正奇正、奇正奇、奇中正、正中奇、奇中又奇、正而複正，六門之別，所宜別辨而熟演之。凡高勢雙勢為正，旁門低勢小勢為奇。低忽高，旁忽正，單化雙，奇中正，高忽低，正忽旁，雙化為單，正中奇，左腿為正，右腿為奇，剪並奇，飛步正，顛換步奇中正，丁字步正中奇，前弓勢奇中正，七星式正中奇，四平勢伏虎勢為正，釣魚問獻為奇，三揭為正中奇，齊眉劍為奇中正，刺猿劍為奇中奇，飛仙劍為正中正。是皆陰陽變化，尤當洞澈，可闡發而彰明。

論陰陽手法，陰來陽敵，陽來陰敵。若陽變陰、陰變陽，還得看他陰陽虛實之數。故曰：悉明天地盈虛數，便是伏牛親身傳。習至如此，乃能全身遠害，戰勝守固也。

又有三步睡功夫。一曰仰臥，兩腿直，十足指回勾腰控，存想湧泉，雙手搭扣撐住；二曰左偏臥，頭枕左足尖，左手搬左足跟，右換如之；三曰伏臥，雙手抱頭，足跟朝天，十足指尖用力向地，存想泥丸。隨便臥時，頭腰腿要三直。立時足勿實踏，雙手齊垂，目光四射，時或垂簾。行步必活穩輕急，宜自跟撤尖碾，行非無跟之輕跳。閒息時，有引氣下行之法，乃六字訣，連念到下丹田存在。久則氣不湧出，亦能久而無倦，用力少而成功捷。

巧從熟生，靈從快生，剛生於柔，智生於拙。非養得目有神光，（身有靈光，體有元光，）難使敵一見生畏怯於心。非神光難御亂敵。（非有靈光，難疾勝勁敵。）非有元光，難臨大陣而耐久。靈光者，身外有紅光繚繞。神光者，目中有青蒼之氣，足以照遠出威。元光乃身外黃光閃爍，是內外功滿，毫無缺欠，輝光普照，無隙可乘。惟目中劍內手上，更有一番穩准氣象，足使人畏。故敵人動得其咎。學力至此，乃為練家，方不愧居其名，亦可留芳千古，令後世慨見而神警。故聞聲而懼者，因實稱其名，威感夙著也。此真向戰不持寸鐵，何待矢折而勝也耶？古之將帥，操不勝之術者，以其訓練精細，百戰無敵，誰敢慢視哉？

又要訣曰：一精氣神，二剛柔力，三遐邇相當，四陰陽相濟，五劍逢雙刃與雙鋒，皆指其展轉靈根；若敵大刀共大戰，來回緊急隙間攻。

前所云六字訣，傳列於後——

提催靈閏（音按）妙工。

此乃通天徹地功夫，宜得暇即用，久可卻疾，添益精氣，培補下元，活湧泉穴。此穴開通，則身中筋骨血絡，皆舒展自如，乃千古不宣之妙，宜當時習之即覺也。提者，自湧泉直上泥丸；催字，自天目中少停，繞頭三轉，自左而右；靈字，至玉枕，歸一度喉間；閏字，分入兩肩，從臂內降至十指尖，由手背上穿缺盆夾脊，橫穿前後心，降臍中少停；妙字，自腰眼小小穴三轉，少停至海底（丹田）氣海多住，降肛前腎後即會陰（海底）少住，至尾閭多住；工字，入環跳穴多住，至膝脛達湧泉，反上脛間，膝後多停，升到腎前九轉，至下田停住。九轉為滿，此坐功完也。

夫行走之間，更有三字訣，乃「清、靜、定」也。清字，存神泥丸，如水清月朗，風輕日暖；淨字，一氣到臍，思看取蓮花淨之意；定字一氣至海底停住，思如泰山之穩，外誘難撓，如松之茂，如秋陽之清暖，如露之含珠，月之浸水。其堅如剛，其柔如絮。再合而為一，自泥丸一想湧泉，渾渾澄澄，無礙無停，久則神光聚也。

氣愈下兮身愈輕，神居上兮心生靈。
精常固兮法術行，形自空兮玄妙通。

外固則內壯，心靜則神安。欲為人上人，且莫行捷徑。

工夫要在學愚魯，神常生兮心如腐。
不見不聞身形固，不動不牽意誠篤。
何非大效何非功，務遠貪高徒自誤。

出奇本乎平常，出妙由於拙笨。故匠之之誨人也，能使人以規矩，不能使人巧。善哉斯言也！且出快之要，非能接天地之呼吸、難至高超。欲得接外呼吸，當補內殼之三寶。凝堅而後，則目光清活圓潤，面見金色，乾中潤澤，周身若綿，聲音響中綿軟，此為內足之証。外佐以操練之功，久則風從足下生。到如此境界，方謂天根月窟常來往，三十六宮都是春。時乎可與天地通氣機，與仙人通言語，借日精月華以自補、合太極為一體、內外合一。

渾身有痛酸之處，痛是氣虛，酸是血虛，或氣血之不到，然猶有別。皮裏肉外脂膜未淨者，酸多痛少；精虛損者、痛多酸少；氣血初暢之時，亦痛多酸少。酸中代麻木，或抽筋者，兩虛兼積寒濕，或偶感誤中風也。

嘗思天下之物，皆具靈氣，況人乎哉？人為萬物之首，受命而後性理咸備。果能從生後識開之侯，窒欲懲忿，使七情六塵，永息無生，則人心日死，而至灰揚，道心日明，以至純粹，則基乃固矣。且心中各具七殼，尤得當訣以通，斯可矣。

七殼者，曰：玄通、靈根、妙鑰、統真、通樞、涵神、洞幽，左輔元龍，右輔白虎。

玄通殼開，則甘露沒夜子時升於泥丸，每日午時，流貫周身，則皮膚鮮嫩。

靈根殼開，則先天之精，刻漆一粒，日夜生九十六粒，流走上下；久則皮潤澤生，光眼清爽，永無生眥、發熱發脹昏迷；雖數夜不眠，亦無倦怠，面色如金。

有歌訣兩首為証：

一
一竅開時便通天，初時幽暗玄又玄，靜侯靜待無煩惱，靈根洞開入九淵。霹靂聲聲飛龍起，一片通明九重天。

二
此時天人合一體，便與天地通氣機。可借精華補自己，靈神圓滿香寰宇。根竅通時百竅通，此竅通時知天機。

妙鑰殼開：則心性含香，陽和遍體，而立主宰，外則芳氣襲人，身活如綿，發招捷速。

統真殼開：則目讀心契，理無畛域，虛靈圓滿，耳通真言。

通樞殼開：則身活骨輕，百節生胎，日夜不眠，永無怠倦。

涵神殼開：則氣無湧出，神生泥丸，普照湧泉。左目日也，右目月也，故日照臨下土。

洞幽殼開：目生真精，而天文地理奇偶之妙，變化之神，自然豁通於心矣。耳塞能通，清音可聆，役使勿停。

元龍白虎殼開：則周身三萬六千毛孔皆開，通天地之氣。功夫至此，周身氣候，節之運行，與天地無違，久則孔孔生胎，則外三寶始稱堅實，無六淫之感冒，可謂疾魔退矣。

夫練劍亦當先開七殼，再演外武功。火候有准，武備成道法明，所謂性命雙修者此也。平時貴飲白水，茶多傷神冷精，使陰陽未和，奚以剛柔相濟也？食宜淡，濃則濁，氣撓神，珍饈美味也，況肉食乎？非身心了無一病，何以神通絕技乎？五穀之氣，尚能損人，而況厚味乎？故嗜欲消一分，則道長一分；臭味薄一分，則心性明一分。常叩大羅，則頭中風火油渣之氣漸消；常揉兩腿根之筋骨核，則筋脈漸長。

夫氣靈力長身輕之後，還須保養百日，方許試習。如隨養隨練，謂之抽筋扒骨，費力難成。如成之後，再力活靜息三百日，則三寶凝定矣。

又詩云：

精神凝結一團團，動靜之為貴自然。
隨所往來無阻滯，任從指點合先天。

又詩云：

手眼身勿滯，敵難知我武。
睛光威射人，甫不至於人。
稍疏便有失，此為真起手。

大成之法，先須活步身。單演招對招，入妙致人，方不助於人也。孫思邈之膽大心從，體用至矣。凡事依行，萬無一失，矧在操技者哉？怯敵己必受害，輕敵亦受其計。惟御以膽敢，待以虛心。有膽敢則彼威自抑，有虛心則猝變堪防，庶免資敵致害。雖平時空演，亦如見敵一般。進退橫斜，步加穩准，體驗得深，習演得到。或無患臨場失志，猝變難隨也。

至若因變亦受，逸以待勞，或從之為進退，逆力以為揭獻。或柔以濟剛，陽以化陰，猝中含柔，緩中蘊剛。或寓進於退中，寄奇於偶內，虛中實而又虛，實中虛而更實。側伏引詐之機，涵於無形；注定圓照之神，寂於覺里。蓄發之前，繼發於已發之候，隨發於將發之形，必深造於此，方能對敵無隙。

《易》曰滿損謙益。尤必以有若無、實若虛之心，卑以自居，乃為妥要。若偶或稍漏一心，則憤恨之氣便起，是自取其亂之媒，斯為以藝累身。何其惑乎甚矣！

再動示之不動，進示之以退，可謂因人隨變。彼雖機妙，烏能災我哉！倘夙未細心，或疏茫動，敗有必然者。又有順逆誑呆，驕慢喜怒，動靜遠近，立行反霸擊神之策，要在因地制宜，因性施逆。

又曰：氣盈神靈則勝，氣欠神昏則敗。若平時技精兵練、聲名自著，要知異地人情之喜忌險曲，地勢之夷險寬窄，設防變外。知天則生克造化之理悉，知地則山河進退之路熟，知風土則計策易決，知人情則引誘乃順。知此者，自能心在規矩之中，神游規矩之外。造詣如茲，詎能為所誤耶？

止戈之術，可備而弗用，豈可用而無備？故臨渴掘井，晚之已甚。藝高慢敵，昧之至矣。故君子貴尊賢容眾，採群智以擇從，謙以自馭，敬以接人。柔中剛非愚柔，此處出全身渾形遠之道。群魔盡散，而高人義士得以近接也。故天時地利，不若人和。止戈之法，如斯而已。

是以慧筆揮來，乃見龍飛鳳舞。心壇授持乎人力，仙機闡天地幾絕之奇文，啟後覺由生之等級。雖《經》中奧蒂或有遺漏，而劍內奇觀已稱略備。果能依此，若閱星霜，當不見棄於天地。勿謂紙短情長，言多莫如言簡。若稟斯言，行難知易。練身要在練心，願從此乘為萬代遺規，相傳以綿綿不息也已。

噫！克於依行，繼傳不息者，抑亦觀難其人也。第謹筆之於楮，先生之面前，以待後學之取式。故將其中妙旨變式，備詳於後。特為三複致意，識者當勿忽諸爾。