無根樹，花正幽，貪戀紅塵誰肯修？浮生事，苦海舟，蕩去飄來不自由。無邊無岸難泊系，長在魚龍險處遊。肯回首，是岸頭，莫待風波壞了舟。

無根樹，花正微，樹老將新接嫩枝。桃寄柳，桑接梨，傳與修真作樣兒。自古神仙栽接法，人老原來有藥醫。訪明師，問方兒，下手速修猶太遲。

無根樹，花正靑，花酒神仙古到今。煙花寨，酒肉林，不斷葷腥不犯淫。犯淫喪失長生寶，酒肉穿腸道在心。開啟門，說與君，無酒無花道不成。

無根樹，花正孤，借問陰陽得類無？雌雞卵，難抱雛，背了陰陽造化爐。女子無夫為怨女，男子無妻是曠夫。嘆迷徒，太摸糊，靜坐孤修氣轉枯。

無根樹，花正偏，離了陰陽道不全。金隔木，汞隔鉛，陽寡陰孤各一邊。世上陰陽男配女，生子生孫代代傳。順為凡，逆為仙，只在中間顚倒顚。

無根樹，花正新，產在坤方坤是人。摘花戴，採花心，花蕊層層豔麗春。時人不達花中理，一訣天機值萬金。借花名，作花身，句句敲爻說得真。

無根樹，花正繁，美貌嬌容似粉團。防猿馬，劣更頑，掛起娘生鐵面顏。提出靑龍真寶劔，摘盡牆頭朶朶鮮。趁風帆，滿載還，怎肯空行到寶山。

無根樹，花正飛，卸了重開有定期。鉛花現，癸盡時，依舊西園花滿枝。對月才經收拾去，又向朝陽補衲衣。這玄微，世罕知，須共神仙仔細推。

無根樹，花正開，偃月爐中摘下來。延年夀，減病災，好結良朋備法財。從茲可成天上寶，一任群迷笑我呆。勸賢才，休賣乖，不遇明師莫強猜。

無根樹，花正圓，結果收成滋味全。如朱橘，似彈丸，䕶守隄防莫放閒。學些草木收頭法，覆命歸根返本元。選靈地，結道庵，會合先天了大還。

無根樹，花正亨，說到無根卻有根。三才竅，二五精，天地交時萬物生。日月交時寒暑順，男女交時姙始成。甚分明，說與君，只恐相逢認不真。

無根樹，花正佳，對景忘情玩月華。金精旺，耀眼花，莫在園中錯揀瓜。五金八石皆為假，萬草千方總是差。金蝦蟆，玉老鴉，認得真鉛是作家。

無根樹，花正多，遍地開時隔愛河。難攀折，怎奈何？歩歩行行龍虎窩。採得黃花歸洞去，紫府題名永不磨。笑呵呵，白雲阿，準備天梯上大羅。

無根樹，花正香，鉛鼎溫溫現寶光。金橋上，望曲江，月裡分明見太陽。吞服烏肝並兔髓，換盡塵埃舊肚腸。名利場，恩愛鄕，再不回頭空自忙。

無根樹，花正鮮，符火相煎汞與鉛。臨爐際，景現前，採取全憑渡法船。匠手高強牢把舵，一任洪波海底翻。過三關，透泥丸，早把通身九竅穿。

無根樹，花正濃，認取真鉛正祖宗。炁精神，一鼎烹，女轉成男老變童。欲向西方擒白虎，先往東家伏青龍。類相同，好用功，外藥通時內藥通。

無根樹，花正嬌，天應星兮地應潮。屠龍劍，縳虎絛，運轉天罡斡鬥梢。煅煉一爐真日月，掃盡三千六百條。步雲霄，任逍遙，罪垢凡塵一筆消。

無根樹，花正高，海浪滔天月弄潮。銀河路，透九霄，槎影橫空泊鬥梢。摸著織女支機石，踏遍牛郎駕鵲橋。遇仙曹，膽氣豪，盜得瑤池王母桃。

無根樹，花正雙，龍虎登壇戰一場。鉛投汞，配陰陽，法象玄珠無價償。此是家園真種子，返老還童夀命長。上天堂，極樂方，免得輪迴見𨶒王。

無根樹，花正奇，月裡栽培片晌時。挐雲手，步雲梯，採取先天第一枝。飲酒帶花神氣爽，笑煞仙翁醉似泥。託心知，謹護持，惟恐爐中火候飛。

無根樹，花正黃，產在中央戊己鄉。東家女，西家郎，配合夫妻入洞房。黃婆勸飲醍醐酒，每日醺蒸醉一場。這仙方，返魂漿，起死回生是藥王。

無根樹，花正明，月魄天心逼日魂。金烏髓，玉兎精，二物擒來一處烹。陽火陰符分子午，沐浴加臨卯酉門。守黃庭，養穀神，男子懷胎笑煞人。

無根樹，花正紅，摘盡紅花一樹空。空即色，色即空，識透真空在色中。了了真空色相滅，法相長存不落空。號圓通，稱大雄，九祖超升上九重。

無根樹，花正無，無影無形難畫圖。無名姓，卻聽呼，擒入中間造化爐。運起周天三昧火，煅煉真空返太無。謁仙都，受天符，纔是男兒大丈夫。