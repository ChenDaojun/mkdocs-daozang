淮南法，秋石最堪誇。位應乾坤白露節，
象移寅卯紫河車。子午結朝霞。

王陽術，得秘是黃牙。萬蕊初生將此類，
黃鐘應律始歸家。十月定君誇。

黃帝術，玄妙美金花。玉液初凝紅粉見，
乾坤覆載暗交加。龍虎變成砂。

長生術，玄要補泥丸。彭祖得之年八百，
世人因此轉傷殘。誰是識陰丹。

陰丹訣，三五合玄圖。二八應機堪採運，
玉瓊回首免榮枯。顏貌勝凡姝。

長生術，初九秘潛龍。慎勿從高宜作客，
丹田流注氣交通。耆老反嬰童。

修身客，莫誤入迷津。氣術金丹傳在世，
像天像地像人身。不用問東鄰。

還丹訣，九九最幽玄。三性本同一體內，
要燒靈藥切尋鉛。尋得是神仙。

長生藥，不用問他人。八卦九宮看掌上，
五行四像在人身。明瞭自通神。

學道客，修養莫遲遲。光景斯須如夢裡，
還丹粟粒變金姿。死去莫回歸。

治生客，審細察微言。百歲夢中看即過，
勸君修煉保尊年。不久是神仙。

瑤池上，瑞霧靄群仙。素練金童鏘鳳板，
青衣玉女嘯鸞弦。身在大羅天。

沉醉處，縹渺玉京山。唱徹步虛清燕罷，
不知今夕是何年。海水又桑田。