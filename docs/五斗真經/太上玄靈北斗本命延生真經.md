**凡誦經者，切須齋戒，嚴整衣冠，誠心定氣，叩齒演音，然後朗誦。慎勿輕慢、交談接語，務在端肅，念念無違，隨願禱祝，自然感應 。**

**步虛**

照耀開明炬 氤氳島惠香
經塵歸紫極 元炁合元皇
臺座輝三級 罡光射七芒
歸真知命處 福壽自然長

長生保命天尊

北斗照耀鎮中天 斗轉璇璣福善篇
本命星官來下降 命由天福消災愆
生天生地更生仙 延福延壽更延年
真文迺是皇人篆 經號金口字字宣

香供養 消災延壽天尊

北辰垂象下瑤階 河漢群星降臨來
稽首虔誠焚香告 北斗真經朗然開
道場衆等，人各恭敬。恭對帝前，諷經如法。

**開經玄蘊咒**
寂寂至無宗 虛峙劫仞阿
豁落洞玄文 誰測此幽遐
一入大乘路 孰計年劫多
不生亦不滅 欲生因蓮花
超淩三界途 慈心解世羅
真人無上德 世世爲仙家


太上玄靈北斗本命延生真經

爾時，太上老君以永壽元年正月七日。在太清境上。太極宮中。觀見衆生。億劫漂沉。周迴生死。或居人道。生在中華。或生夷狄之中。或生蠻戎之內。或富或貴。或賤或貧。暫假因緣。墜於地獄。爲無定故。罪業牽纏。魂系陰司。受苦滿足。人道將違。生居畜獸之中。或生禽蟲之屬。轉乖人道。難複人身。如此沉淪。不自知覺。爲先世迷真之故。受此輪迴。迺以哀憫之心。分身教化。化身下降。至於蜀都。地神湧出。扶一玉局。而作高座。

於是老君昇玉局座。授與天師。北斗本命經訣。廣宣要法。普濟衆生。

是時，老君告天師曰。人身難得。中土難生。假使得生。正法難遇。多迷真道。多入邪宗。多種罪根。多肆巧詐。多恣淫殺。多好群情。多縱貪嗔。多沉地獄。多失人身。如此等緣。衆生不悟。不知正道。迷惑者多。

我今哀見此等衆生。故垂教法。爲說良緣。令使知道。知身性命。皆憑道生。了悟此因。長生人道。種子不絕。世世爲人。

不生無道之鄉。不斷人之根本。更能心修至道。漸入仙宗。永離輪迴。超昇成道。

故我示汝妙法。令度天民。歸真知命。可以本命之日。修齋設醮。啓祝北斗。三官五帝。九府四司。薦福消災。奏章懇願。虔誠獻禮。種種香花。時新五果。隨世威儀。清淨壇宇。法天象地。或於觀宇。或在家庭。隨方建功。請行法事。功德深重。不可具陳。

念此大聖北斗七元真君名號。當得罪業消除。災衰洗蕩。福壽資命。善果臻身。凡有急難。可以焚香誦經。克期安泰。

於是大聖北斗解厄應驗曰：

大聖北斗七元君能解三災厄

大聖北斗七元君能解四煞厄

大聖北斗七元君能解五行厄

大聖北斗七元君能解六害厄

大聖北斗七元君能解七傷厄

大聖北斗七元君能解八難厄

大聖北斗七元君能解九星厄

大聖北斗七元君能解夫妻厄

大聖北斗七元君能解男女厄

大聖北斗七元君能解産生厄

大聖北斗七元君能解複連厄

大聖北斗七元君能解疫癘厄

大聖北斗七元君能解疾病厄

大聖北斗七元君能解精邪厄

大聖北斗七元君能解虎狼厄

大聖北斗七元君能解蟲蛇厄

大聖北斗七元君能解劫賊厄

大聖北斗七元君能解枷棒厄

大聖北斗七元君能解橫死厄

大聖北斗七元君能解咒誓厄

大聖北斗七元君能解天羅厄

大聖北斗七元君能解地網厄

大聖北斗七元君能解刀兵厄

大聖北斗七元君能解水火厄

於是七元君 大聖善通靈 濟度諸厄難 超出苦衆生
若有急告者 持誦保安平 盡憑生百福 咸契於五行
三魂得安健 邪魅不能停 五方降真炁 萬福自來駢
長生超八難 皆由奉七星 生生身自在 世世保神清 
善似光中影 應如穀裏聲 三元神共護 萬聖眼同明 
無災亦無障 永保道心寧

老君曰。北辰垂象。而衆星拱之。爲造化之樞機。作人神之主宰。宣威三界。統禦萬靈。

判人間善惡之期。司陰府是非之日。五行共稟。七政同科。有迴死注生之功。有消災度厄之力。上至帝王。下及庶人。尊卑雖則殊途。命分俱無差別。凡夫在世。迷謬者多。不知身屬北斗。命由天府。有災有患。不知解謝之門。祈福祈生，莫曉歸依之路，致使魂神被系。禍患來纏。或重病不痊。或邪妖克害。連年困篤。累歲迍邅。塚訟徵呼。先亡複連。或上天譴責。或下鬼訴誣。若以此危厄。如何救解。急須投告北斗。醮謝真君。及轉真經。認本命真君。 方獲安泰。以至康榮。更有深妙不可盡述。凡見北斗真形。頂禮恭敬。

北斗第一陽明貪狼太星君 〈子生人屬之〉

北斗第二陰精巨門元星君 〈丑亥生人屬之〉

北斗第三真人祿存貞星君 〈寅戌生人屬之〉

北斗第四玄冥文曲紐星君 〈卯酉生人屬之〉

北斗第五丹元廉貞罡星君 〈辰申生人屬之〉

北斗第六北極武曲紀星君 〈巳未生人屬之〉

北斗第七天關破軍關星君 〈午生人屬之〉

北斗第八洞明外輔星君

北斗第九隱光內弼星君

上臺虛精開德真君

中臺六淳司空星君

下臺曲生司祿星君

如是真君名號。不可得聞。凡有見聞。能持念者。皆道心深重。宿有善緣。得聞持誦。其功德力。莫可稱量。若正信男女。值此真經。智慧性圓。道心開發。出群迷徑。入希夷門。歸奉真宗。達生榮界。於三元八節。本命生辰。北斗下日。嚴置壇場。

轉經齋醮。依儀行道。其福無邊。世世生生。不違真性。不入邪見。持經之人。常持誦七元真君所屬尊號。善功圓滿。亦降吉祥。

即說北斗咒曰

北斗九辰 中天大神 上朝金闕 下覆崑崙 調理綱紀 統制乾坤

大魁貪狼 巨門祿存 文曲廉貞 武曲破軍 高上玉皇 紫微帝君

大周法界 細入微塵 何災不滅 何福不臻 元皇正炁 來合我身

天罡所指 晝夜常輪 玄裔弟子（持诵、善信弟子，俗居小人）好道求靈 願見尊儀 永保長生

三臺虛精 六淳曲生 生我養我 護我身形

魁𩲃𩵄䰢魓𩳐魒尊帝，急急如律令！

老君曰。凡人性命五體。悉屬本命星官之所主掌。本命神將。本宿星官。常垂蔭佑。主持人命。使保天年。凡俗無知。終身不悟。

夫本命星官。每歲六度降在人間。降日爲本命限期。有南陵使者三千人。北斗真君七千神將。本命真官降駕。衆真悉來擁護。可以消災懺罪。請福延生。隨力章醮。福得增崇。其有本命限期將至。自身不知。不設齋醮。不修香火。此爲輕生迷本。不貴人身。天司奪祿減算除年。多致夭喪。迷誤之者。雖遇經訣。懷不信心。譭謗真文。如此之人。身謝之後。淪沒三塗。漂沉諸趣。永失人身。深可悲哀。自致斯苦。

若本命之日。能修齋醮。善達天司。一世於本命限期。開轉真經。廣陳供養。使三生常爲男子身。富貴聰明。人中殊勝。其有生身果薄。雖在人中。貧窮下賤。縱知本命。無力修崇。能酌水獻花。冥心望北極。稽首禮拜。念本命真君名號者。亦不虛過。本命限期。皆得延生注福。系係人身。災厄蠲除。獲福無量。

天師歡喜。踴躍作禮。讚歎難可得遇無上法橋。

老君重告天師曰。世人罪福善惡皆屬天司。懺罪消災。莫越修奉。遇本命生辰。告身中元辰驛馬。削落三災九厄。保見今眷屬安寧。

凡有上士。於本命生辰。持此真文者。外伏魔精。內安真性。功沾水陸。善及存亡。悔過虔恭。漸登妙果。重立玄功。證虛無道。迺得聖智圓通。隱顯莫測。出有入無。逍遙雲際。昇入金門。與道合真。身超三界。永不輪轉。壽量無窮。快樂自在。

凡有男女於本命生辰。及諸齋日。清淨身心。焚香持此真文。自認北極本命所屬星君。隨心禱祝。善無不應。災罪消除。致感萬聖千真。俱來衛護。此文所在之處。千真敬禮。萬聖護持。魔鬼潛消。精靈伏匿。世有災殃。悉皆消滅。是名北斗本命延生經訣。

迺修真之徑路。得道逍遙。皆因此經。證聖成真。皆因此經。出離生死。皆因此經。保護男女。皆因此經。保命延年。皆得自在。永爲身寶。福壽可稱。保而敬之。非人勿示。

老君說經將畢。龍鶴天仙來迎。還於玉京。

是時天師受得妙法。而作是言。誓願流行。以傳善士。若有男女受持讀誦。我當與十戒仙官所在擁護。

於是再拜老君而說讚曰。

家有北斗經，本命降真靈。家有北斗經，宅捨得安寧。

家有北斗經，父母保長生。家有北斗經，諸厭化爲塵。

家有北斗經，萬邪自歸正。家有北斗經，營業得稱情。

家有北斗經，闔門自康健。家有北斗經，子孫保榮盛。

家有北斗經，五路自通達。家有北斗經，衆惡永消滅。

家有北斗經，六畜保興生。家有北斗經，疾病得痊瘥。

家有北斗經，財物不虛耗。家有北斗經，橫事永不起。

家有北斗經，長保亨利貞。

老君曰：善哉！善哉！汝可宣揚正教，福利無邊，普及衆生，永霑勝善。天師稽首禮謝，信受奉行。

北斗長生聰明神咒

凡有善士初持此經於晨朝。但先誦此咒。其功神驗不可盡述。

北斗七星。玉真仙靈。貪狼巨門。保臣長存。
祿存文曲。使臣聰明。廉貞武曲。爲臣安寧。
破軍輔星。護臣身形。常居吉慶。永處福齡。
注上生籍。勾落死名。神清炁爽。動達幽冥。
禦邪攝鬼。群妖摧傾。學道修真。伏願遂成。七元覆護。飛昇紫庭。急急如太上律令。

**北斗小讚**

中天大聖，七元星君，貪狼巨門祿存星，文曲共廉貞，武曲破軍，輔弼免災迍（重）。

**北斗大讚**
宣三界，統萬靈，位中天斡運權衡。

上朝金闕下崑崙，居其所萬聖同明。

一切罪惡皆滅盡，能解厄救度衆生。

聖號北斗七元君，救諸苦大地沾恩。


**太上玄靈北斗解厄本命延生真經**